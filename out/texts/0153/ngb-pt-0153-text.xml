<!DOCTYPE TEI.2 SYSTEM "../data/xtib3.dtd">
<TEI.2 id="ngb-pt-0153-text.xml">
    <teiHeader lang="tib">
        <fileDesc>
            <titleStmt>
                <title><!--rdo rje sems dpa' nam mkha' che gsang ba'i snying po rnal ma don gyi rgyud/-->རྡོ་རྗེ་སེམས་དཔའ་ནམ་མཁའ་ཆེ་གསང་བའི་སྙིང་པོ་རྣལ་མ་དོན་གྱི་རྒྱུད།</title>
            </titleStmt>
            <publicationStmt lang="eng">
                <idno type="thdl">ngb-pt-0153-text</idno>
                <publisher id="thdl">
                    <orgName type="digital library">Tibetan &amp; Himalayan Library</orgName>
                    <address><addrLine rend="url">http://www.thlib.org/</addrLine></address>
                </publisher>
                <pubPlace>
                    <orgName type="university">University of Virginia</orgName>
                    <placeName>
                        <settlement type="city">Charlottesville</settlement>
                        <region type="state">Virginia</region>
                        <num type="zipcode">22904</num>
                    </placeName>
                    <date>2013-02-28</date>
                </pubPlace>
            </publicationStmt>
            <!-- Put SeriesDesc entity reference here after conversion -->
            <sourceDesc>
                <p>
                    <xptr id="tibbiblptr" n=""/>
                </p>
            </sourceDesc>
        </fileDesc>
        <profileDesc>
            <langUsage>
                <language id="ara">Arabic</language>
                <language id="bur">Burmese</language>
                <language id="chi">Chinese</language>
                <language id="dzo">Dzongkha</language>
                <language id="eng">English</language>
                <language id="fre">French</language>
                <language id="ger">German</language>
                <language id="hin">Hindi</language>
                <language id="ind">Indonesian</language>
                <language id="ita">Italian</language>
                <language id="jpn">Japanese</language>
                <language id="kor">Korean</language>
                <language id="lao">Lao</language>
                <language id="lat">Latin</language>
                <language id="mal">Malayalam</language>
                <language id="mnc">Manchu</language>
                <language id="mon">Mongolian</language>
                <language id="nxq">Naxi</language>
                <language id="nep">Nepali</language>
                <language id="pli">Pali</language>
                <language id="pan">Panjabi</language>
                <language id="per">Persian</language>
                <language id="pol">Polish</language>
                <language id="rus">Russian</language>
                <language id="san">Sanskrit</language>
                <language id="sin">Sinhala</language>
                <language id="spa">Spanish</language>
                <language id="tam">Tamil</language>
                <language id="tel">Telugu</language>
                <language id="tha">Thai</language>
                <language id="tib">Tibetan</language>
                <language id="tur">Turkish</language>
                <language id="urd">Urdu</language>
                <language id="vie">Vietnamese</language>
            </langUsage>

        </profileDesc>

    </teiHeader>
    <text>
        <body>
            <div1>
                <p><!--start=361.1; end=385.2--><milestone unit="page" n="361"/><milestone unit="line" n="361.1"/>༄༅། །བསྣམས་ནས་བྱོན་པའི་ཆོས་གསེར་གྱི་དྲིལ་ཤིང་ཅན་རྫོགས་སོ།། །། ༄༅། །རྒྱ་གར་སྐད་དུ། །བཛྲ་སཏྭ྅་ཀྭ་ཤ་བི་པུ་ལ་གུརྒྱ་གསྟེ་པྲ་ཀྲིཐ་ཏནྟྲ། བོད་སྐད་དུ། རྡོ་རྗེ་སེམས་<milestone unit="line" n="361.2"/>དཔའ་ནམ་མཁའ་ཆེ་གསང་བའི་སྙིང་པོ་རྣལ་མ་དོན་གྱི་རྒྱུད། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །འདི་སྐད་བདག་གིས་བཤད་པའི་དུས་གཅིག་ན། བཅོམ་ལྡན་འདས་རང་བཞིན་རྫོགས་པ་ཆེན་པོ། །ཡེ་<milestone unit="line" n="361.3"/>ཤེས་ལྷུན་གྱིས་གྲུབ་པ། རང་བྱུང་རིག་པའི་རྒྱལ་པོ། །འོད་གསལ་ཐིག་ལེ་བདེ་བ་ཆེན་པོ་དེ། རིག་པ་འཕོ་འགྱུར་མེད་པའི་གཞལ་ཡས་ཁང་ན། དུས་གསུམ་གྱི་སངས་རྒྱས་དང་། ཁམས་གསུམ་གྱི་སེམས་ཅན་དང་།<milestone unit="line" n="361.4"/>ལམ་ལ་རྗེས་སུ་ལྟ་བ་རྣམས་འབྱེད་པ་མི་མངའ་བར་ཐབས་ཅིག་ཏུ་བཞུགས་སོ། །དེ་ནས་དེ་བཞིན་གཤེགས་པ་རིག་པའི་རྒྱལ་པོ་ལ། །རིག་པའི་རྡོ་རྗེས་འདི་སྐད་ཅེས་ཞུས་སོ། །ཨེ་མའོ་དགོངས་པ་རྣམས་<milestone unit="line" n="361.5"/>ཀྱི་གསང་། །སྟོང་ཉིད་ཞི་བ་ཐུགས་རྗེའི་ངང་། །སྙིང་པོའི་སྙིང་པོ་དོན་གྱི་མཆོག །རྫོགས་ཆེན་དོན་འདི་ལེགས་པར་གསུངས། །ཞེས་གསོལ་ཏོ། །དེ་ནས་དེ་བཞིན་གཤེགས་པ་རིག་པའི་རྒྱལ་པོ་དེས། །བཙལ་དུ་མེད་<milestone unit="line" n="361.6"/>པ་ཐིག་ལེ་ཆེན་པོའི་དོན་འདི་གསུངས་པ། རང་བྱུང་གསང་བ་ཐིག་ལེའི་ངང་། །ཆོས་ཀུན་འདུས་པ་ལུས་པ་མེད། །འགྲོད་མེད་རྩོལ་བྲལ་ལྷུན་གྱིས་གྲུབ། །སྦྱངས་ཐོབ་མ་ཡིན་རྫོགས་པའི་ཀློང་། །རིག་པའི་རྒྱལ་པོ་<milestone unit="page" n="362"/><milestone unit="line" n="362.1"/>ཀུན་གསལ་བ། །འདོད་པའི་དོན་ཀུན་རྫོགས་པའི་བདག །ཡེ་ཤེས་རྒྱ་མཚོ་རྣམ་གྲོལ་ལམ། །ཐེག་པ་ཀུན་རྫོགས་མཁའ་ལྟར་ཡངས། །རང་རིག་ལེགས་པའི་སྙིང་པོ་ཉིད། །ཀུན་གྱི་རང་བཞིན་ཆོས་ཀྱི་དབྱིངས། །སྒྲོ་<milestone unit="line" n="362.2"/>འདོགས་སྐུར་འདེབས་ཀུན་གྱིས་སྟོངས། །གཅིག་སྟེ་རྣམ་པ་ཡོངས་ཀྱིས་མེད། །ཐེག་པ་གཅིག་ལ་ཀུན་རྫོགས་པས། །ཡེ་ཤེས་དྲི་མེད་རྣམ་པར་དག །རང་བྱུང་ཐིག་ལེ་ཉི་མ་ཤར། །ཁྱབ་པ་ཆེན་པོ་ཆོས་ཀྱི་སྐུ། །སྟོང་<milestone unit="line" n="362.3"/>པ་ཆེན་པོ་རིག་པའི་རྒྱ། །ཡེ་ནས་དག་པས་འདའ་བ་མེད། །ཡེ་ཤེས་གསང་བ་བྱང་ཆུབ་སེམས། །ནམ་མཁའ་ཆེན་པོ་གཅིག་པུ་ཉིད། །ཐིག་ལེ་ཆེན་པོ་ཡེ་བསྟན་པས། །སྤྲོ་བསྡུ་མེད་པའི་དབྱིངས་ལ་གནས། །སྒྲོ་སྐུར་<milestone unit="line" n="362.4"/>དམིགས་པའི་ཡུལ་མེད་པས། །རང་རིག་གསལ་བ་དབུས་མཐའ་མེད། །ཀུན་གྱི་རང་བཞིན་གསང་བའི་ཕྱིར། །རྟོག་དབྱོད་འཛིན་པའི་ཡུལ་གྱིས་སྟོངས། །མ་ཡེངས་རིག་པ་མཉམ་གནས་པ། །ཏིང་འཛིན་འཁོར་ལོ་<milestone unit="line" n="362.5"/>བསྟན་མི་དགོས། །རང་བྱུང་དགོངས་པར་ཀུན་རྫོགས་པས། །མ་བཙལ་ལྷུན་གྲུབ་རང་ལས་བྱུང་། །ཕྱག་རྒྱ་ཆེན་པོ་བདག་གནས་ཕྱིར། །མ་བསྒོམས་འདའ་བ་མེད་པའི་ངང་། །དངོས་བྲལ་རིག་པའི་ཕྱག་རྒྱ་<milestone unit="line" n="362.6"/>འདི། །ཡེ་ཤེས་སྙིང་པོར་འོད་འབར་བ། །ཀུན་གྱི་སྙིང་པོར་བདག་གནས་པས། །འདི་ཉིད་རང་བཞིན་གཏིང་དཔག་དཀའ། །ཐིག་གཅིག་སྙིང་པོ་རྫོགས་པ་ལ། །ཆོས་ཀུན་རྫོགས་ཏེ་ངོ་བོར་གནས། །དོན་ཀུན་ཡོངས་<milestone unit="page" n="363"/><milestone unit="line" n="363.1"/>༄༅། །རྫོགས་ཐིག་ལེ་ལ། །རང་བཞིན་གནས་པས་རིམ་པ་མེད། །སྙིང་པོ་རིག་པ་དོན་གྱི་རྒྱུད། །དེ་རྒྱུད་ཐེག་པའི་ཡང་སྙིང་འདི། །ཡེ་ཤེས་ཕྱག་རྒྱ་རྫོགས་པའི་མཆོག །མི་འདའ་དེ་ཉིད་ཁོ་ནའི་དོན། །འདུ་<milestone unit="line" n="363.2"/>ཤེས་སྦྱོར་བ་མ་ལུས་ཟད། །རྒྱུ་མེད་སེམས་ལ་རྐྱེན་བྲལ་བས། །སྐྱེ་འཇིག་འགྱུར་བ་ག་ལ་ཡོད། །ཡེ་ནས་ཟིན་པས་བྱ་བ་མེད། །ལྷུན་གྱིས་རྫོགས་པས་བསམ་པ་མེད། །རང་ལ་རྫོགས་པས་་བསྒྲུབ་ཏུ་<milestone unit="line" n="363.3"/>མེད། །དམིགས་མེད་དོན་ལ་བསྒོམ་དུ་མེད། །དུས་གཅིག་རྫོགས་པས་བགྲོད་དུ་མེད། །ཡེ་ཤེས་རིག་པའི་ཕྱག་རྒྱ་ལ། །རྣམ་གྲོལ་འབྲས་བུ་ཀུན་རྫོགས་ལྡན། །གསང་བ་རང་བྱུང་རིག་པའི་སྒྲ། །བརྗོད་པ་མ་ཡིན་<milestone unit="line" n="363.4"/>དོན་གྱིས་ཤེས། །འདི་ལྟར་གཅིག་ཏུ་གནས་པ་ལ། །ཐ་དད་མཐོང་བ་འཁྲུལ་པའི་ལམ། །སྙིང་པོ་སེམས་ཉིད་རྫོགས་པ་ལ། །དྲན་དང་དབང་པོ་ཡིད་བྱེད་མེད། །ལུས་དང་ངག་སེམས་རྩལ་གནས་མེད། །ཅི་བདེར་<milestone unit="line" n="363.5"/>གནས་པ་དགག་བསྒྲུབ་མེད། །ཅེས་གསུངས་སོ། །སྙིང་པོ་རྣལ་མ་དོན་གྱི་རྒྱུད་ལས་གླེང་གཞིའི་ལེའུ་སྟེ་དང་པོའོ།། །།དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་རྩོལ་མེད་རིག་པའི་རྒྱལ་པོས། ལྷུན་<milestone unit="line" n="363.6"/>གྱིས་གྲུབ་པའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །མ་བཙལ་ལྷུན་གྲུབ་མ་བཅོས་ཆོས་ཀྱི་དབྱིངས། །མ་རྩོལ་མ་བྱས་ཡེ་ནས་ཇི་བཞིན་ཉིད། །རང་བྱུང་གསང་བའི་དབྱིངས་འདི་<milestone unit="page" n="364"/><milestone unit="line" n="364.1"/>བརྗོད་བྲལ་ཏེ། །མཚོན་དང་བརྟགས་ཤིང་དཔྱད་པའི་ཡུལ་ལས་འདས། །དུས་གསུམ་རྣམ་དག་རིག་པ་དབྱེར་མེད་པས། །རིག་པ་དབྱེར་མེད་གཅིག་ཏུ་ལྷུན་གྱིས་རྫོགས། །མ་བསགས་མ་སྦྱངས་ཡེ་སངས་རྒྱས་པའི་<milestone unit="line" n="364.2"/>ཀློང་། མཐའ་བྲལ་རིག་པའི་ཀློང་ལ་བསམ་ཞིང་བརྗོད་དུ་མེད། །ཡེ་ནས་ཀུན་རྫོགས་བདག་ཉིད་ལྷུན་རྫོགས་པ། །ས་ལ་མི་བགྲོད་ལམ་ལ་མི་སྦྱང་ཞིང་། །མ་རྟོགས་ཏིང་འཛིན་སྦྱང་བ་སྒྱུ་མའི་ནད། །མ་བཙལ་རང་<milestone unit="line" n="364.3"/>བཞིན་བཞག་པས་གྲུབ་པ་ཡིན། །མ་ཡེངས་ཀློང་དུ་ཞུགས་ན་བསྒོམ་པ་ཡིན། །རིག་པ་གཅིག་ལ་རྫོགས་པས་འདུས་པ་ཡིན། །རང་བཞིན་འདའ་བ་མེད་པས་དམ་ཚིག་ཡིན། །མ་རྩོལ་ལྷུན་གྱིས་གྲུབ་པ་འབྲས་བུ་<milestone unit="line" n="364.4"/>ཡིན། །གཉིས་མེད་ངང་ལ་གཉིས་བཟུང་ཐིག་ལེ་བསྒྲིབས། །ཐིག་ལེ་གཅིག་ལ་གཉིས་འཛིན་རྟོག་པས་བཅིངས། །བདེན་པ་གཅིག་ལ་ནོར་བའི་ལུང་གིས་བརྟགས། །བསམ་མེད་གཅིག་ལ་ལོག་རྟོག་དྲང་བས་<milestone unit="line" n="364.5"/>བསམ། །རང་བྱུང་དོན་ལ་རྒྱུ་དང་རྐྱེན་དུ་ཚོགས། །བལྟར་མེད་དོན་ལ་འོ་ག་མཐོང་སྟོབས་ཀྱིས་བལྟས། །བགྲོད་མེད་ལམ་ལ་རྣམ་རྟོག་ཞེན་པས་བགྲོད། །གཟུང་མེད་མཉམ་ཉིད་ཕྱིན་ཅི་ལོག་ཏུ་བཟུང་། །མ་དག་<milestone unit="line" n="364.6"/>དག་པར་བལྟས་པས་དག་པ་རྙོག་མར་ལངས། །རྣམ་རྟོག་ཕྱག་རྒྱས་བཅིངས་པས་ཡེ་ཤེས་ཕྱག་རྒྱ་བཤིག །མ་བརྗོད་ཡེ་ཤེས་གསུང་མཆོག་བརྗོད་པས་ཉམས། །མཚན་མའི་དཀྱིལ་འཁོར་བསྒོམས་པས་ཡེ་ཤེས་<milestone unit="page" n="365"/><milestone unit="line" n="365.1"/>༄༅། །དཀྱིལ་འཁོར་སྤངས། །བཏང་སྙོམས་སྟོང་ཉིད་བསྒོམས་པས་བདེ་མཆོག་ཕྱག་རྒྱ་དྲལ། །མཚན་མ་ཚིག་ལ་ཞེན་པས་མཐའ་ཡི་ལྟ་བར་ལྷུང་། །གང་ཡང་མི་འབྱེད་བདེ་མཆོག་དབྱིངས་ལ་རོལ། །སྙིང་<milestone unit="line" n="365.2"/>པོའི་སྙིང་པོ་རིག་པའི་ཡེ་ཤེས་ཉིད། །དོན་གྱི་དོན་ཏེ་ཀུན་དོན་སེམས་ལ་ཐུག །རྒྱུད་ཀྱི་རྒྱུད་དེ་ཀུན་འབྲེལ་རང་བཞིན་རྫོགས། །བྱ་བྲལ་རྫོགས་ལུང་བདེ་མཆོག་ཕྱག་རྒྱས་གདབ། །ཡེ་ནས་མི་འདའ་ལྷུན་གྱིས་གྲུབ་<milestone unit="line" n="365.3"/>པར་གསལ། །རང་བྱུང་གཅིག་ལ་བལྟས་དགུར་རང་སྣང་བ། །རྣམ་པ་ལྷུན་གྲུབ་རོལ་པ་ངོ་མཚར་ཆེ། །རང་བཞིན་གཅིག་ལ་ཡོན་ཏན་ཀུན་ཚང་བས། །མ་བཙལ་བཞག་པས་ཡོན་ཏན་རང་བཞིན་རྫོགས། །མ་<milestone unit="line" n="365.4"/>བསགས་ལྷུན་གྲུབ་རང་བྱུང་འབྲས་བུ་ལ། །རག་ལས་མ་ཡིན་གདོད་ནས་ལྷུན་རྫོགས་ཡིན། །སྦྱངས་ཐོབ་མ་ཡིན་དག་པ་བརྡའ་ཕྲད་ཡིན། །དམིགས་བྲལ་འདི་ཉིད་མཁའ་ལྟར་ཁྱབ་པར་གནས། །བསམ་མེད་བརྗོད་<milestone unit="line" n="365.5"/>བྲལ་ཆོས་དབྱིངས་སྒྲ། །བརྗོད་པས་རིག་པའི་ཡེ་ཤེས་རྙེད་མི་འགྱུར། །མ་བཙལ་རང་བཞག་བདེ་ཆེན་རྒྱས་ཐེབས་ན། །ཐམས་ཅད་ཡེ་ཤེས་བདེ་མཆོག་ཕྱག་རྒྱར་གསལ། །སྟོང་མིན་མི་སྟོང་མ་ཡིན་དབུ་མ་<milestone unit="line" n="365.6"/>མིན། །གང་ཡིན་དེ་ཡིན་བདག་གཞན་གང་ཡང་མིན། །བསམ་པ་ཀུན་ཟད་སྦྱོར་བའི་འདུ་ཤེས་མེད། །སྟོང་ཞིངརང་གསལ་རང་རིག་བདེ་མཆོག་དབྱིངས། །རྒྱ་གསུམ་དབྱིངས་ལ་ཐེབས་པས་འདའ་མི་སྲིད། །སྐུ་<milestone unit="page" n="366"/><milestone unit="line" n="366.1"/>གསུམ་དབྱིངས་ལ་བརྡའ་ཕྲད་འབྲལ་དུ་མེད། །མ་རྙོགས་དངས་མར་གསལ་བས་སྒྲིབ་པ་མེད། །མ་ཡེངས་རང་བཞིན་གསལ་བས་སངས་རྒྱས་ཡིན། །ཡེངས་མེད་འཁོར་ལོས་སྒྲིབ་པ་རྣམ་པར་གཅོད། །རྙོག་དང་མ་<milestone unit="line" n="366.2"/>རྙོག་རྟོག་པས་མ་རྙོག་སྟེ། །མ་རྙོག་རྙོག་དུས་བཞི་ཡིས་མི་ཕྱེ་ལ། །དུས་ཚོད་ངེས་འཛིན་བདེ་མཆོག་གདམས་ངག་བཞིན། །རྙོག་དང་མ་རྙོག་གཉིས་ཀ་བསལ་གྱུར་ན། །དམ་པའི་དགོངས་པ་ལྷུན་གྱིས་གྲུབ་ངེས་<milestone unit="line" n="366.3"/>པས། །རྙོག་མ་བསལ་ཞིང་དངས་མ་བླང་དུ་མེད། །སྡིག་གསུམ་བདེ་བར་གཅིག་པས་འཁོར་བའི་འཇིགས་པ་མེད། །ལྷུན་གྲུབ་ཉམས་སུ་མྱོང་བས་འབྲས་བུ་རེ་དོགས་མེད། །རིག་པའི་ཆོ་འབྲུལ་ཉིད་ལ་རྩོལ་བསྒྲུབ་<milestone unit="line" n="366.4"/>བྱ་མི་དགོས། །ཞེས་གསུངས་སོ། །སྙིང་པོ་དོན་གྱི་རྒྱུད་ལས། མ་བཙལ་ལྷུན་གྱིས་གྲུབ་པའི་ལུང་ཕོག་པའི་ལེའུ་སྟེ་གཉིས་པའོ།། །།དེ་ནས་ཡང་བཅོམ་ལྡན་འདས་རིག་པའི་རྒྱལ་པོ་དེས། ཐམས་ཅད་གཏན་<milestone unit="line" n="366.5"/>ལ་ཕེབས་པའི་ཏིང་ངེ་འཛིན་ལ་གནས་པ་འདི་སྐད་གསུངས་སོ། །འདུས་པ་ཆེན་པོའི་རྣལ་འབྱོར་པ། །རང་སེམས་རྫོགས་པས་རང་བཞིན་གསལ། །སྒྲ་དང་ཚད་མ་གཏན་ཚིགས་ཀྱིས། །བརྗོད་བྲལ་གཏན་ལ་ཕེབས་<milestone unit="line" n="366.6"/>པ་མེད། །མ་བཅོས་རིག་པའི་གཏན་ཚིགས་ཀྱིས། །མ་བརྗོད་དོན་གྱིངོབོམཚོན། །ཆུཡིརངབཞིནགཤེརབལྟར། །རིག་པ་ཉམས་སུ་ཤེས་པརབྱ། །ཇིབཞིནརྟོགསཔའིཉམས་མེད་ན། །ཚིག་གི་བརྡའ་ཚིག་<milestone unit="page" n="367"/><milestone unit="line" n="367.1"/>༄༅། །གང་བརྗོད་ཀྱང་། །བརྡའ་སྒོ་རྟོག་པའི་རྗེས་སུ་འབྲངས། །བདེན་བྲལ་རྣམ་རྟོག་ལྕགས་ཀྱིས་བསྡམས། །རང་བྱུང་རིག་པའི་ཐིག་ལེ་ཡིས། །མ་ཁྱབ་པ་ཡི་ཆོས་མེད་པས། །སྤྲོ་བསྡུ་བྲལ་ལོ་དབྱིངས་ལ་<milestone unit="line" n="367.2"/>རྫོགས། །བདེ་ཆེན་རིག་པ་རྡོ་རྗེའི་ལུང་། །མ་བཅོས་རང་གསལ་དབྱིངས་སུ་རྫོགས། །དེ་ལ་དེར་གཞག་དེར་བཞག་ན། །འབད་པ་མེད་པ་ལྷུན་གྱིས་གྲུབ། །མ་བཙལ་ལྷུན་གྱིས་གྲུབ་པའི་ཕྱིར། །དཔེར་ན་ཉི་མའི་<milestone unit="line" n="367.3"/>འོད་དང་མཚུངས། །མ་བཅོས་སེམས་ཀྱི་རང་བཞིན་དང་། །ཅི་བཞིན་རིག་པའི་གཏན་ཚིགས་ཀྱིས། །དེ་ཉིད་མ་ཡིན་གཞན་མིན་ཏེ། །གཉིས་མེད་རིག་པ་དུས་གཅིག་རྫོགས། །ཀུན་རྫོགས་བདེ་ཆེན་ཡངས་དོག་<milestone unit="line" n="367.4"/>མེད། །རང་སེམས་ལྷུན་གྲུབ་སྙིང་པོ་ནི། །ཉམས་མྱོང་རིག་པ་དཔེ་བཞིན་ལྟར། །འོད་གསལ་འདུ་ཤེས་རྣམ་བྲལ་བས། །རང་གསལ་རིག་པ་དབྱིངས་ལ་རྫོགས། །བརྒྱུད་པ་ཐབས་ཀྱི་འབྲུལ་ཚིག་གིས། །རང་བྱུང་<milestone unit="line" n="367.5"/>འོད་གསལ་བདེ་ཆེན་ལ། །གཉིས་མེད་དོན་ལས་མི་གཡོ་ཡང་། །མ་བཙལ་ལྷུན་གྱིས་གྲུབ་པའི་མཚོན། །ཐམས་ཅད་རྟོགས་པའི་ཐབས་ཡིན་པས། །གང་ལྟར་བདེ་བའི་དོན་ལ་འཛུད། །མཐུན་འཇུག་སྤྱོད་པ་རྒྱ་མཚོ་<milestone unit="line" n="367.6"/>ནི། །འདུལ་བའི་ཐབས་ལ་བསྟན་པ་ཡིན། །རིམ་པའམ་དུས་གཅིག་ཁྱད་པར་ནི། །རྟོགས་པའི་ཁྱད་པར་ཆེ་ཆུང་གིས། །དངོས་པོ་གཅིག་ལ་དབྱེ་བ་ཡིན། །གཉིས་མེད་དོན་དུ་གསལ་བར་གཅིག །འདུལ་ཐབས་ཐེག་<milestone unit="page" n="368"/><milestone unit="line" n="368.1"/>པ་བསམ་ཡས་པ། །རང་བྱུང་ཐེག་པའི་སྙིང་པོར་གཅངག །རང་བྱུང་རིག་པ་མཐུན་པ་མེད། །བསྟན་པ་རྒྱ་མཚོ་ཐུགས་ལ་རྫོགས། །དངོས་དེ་ཐབས་ཀྱངས་མ་མཚོན་ན། །རང་བྱུང་གཅངག་གངས་ཁྱབ་གནས་ཀྱང་། །རྒྱལ་<milestone unit="line" n="368.2"/>པོའི་ཕྲུག་གུ་འ་ས་པ་ལྟར། །རང་གང་མཚན་ཉིད་མ་རྟོགས་སོ། །འདི་ལྷར་རང་བཞངན་གཅངག་པ་ལ། །བསམ་པའི་སྟོབས་ཀྱངས་སོ་སོར་ཕྱེ། །དོན་དང་འབྲེལ་པའི་པྲ་ཁྲངད་ཀྱངས། །བརྗོད་བྲལ་སེམས་ཀྱང་ཕྱག་རྒྱ་<milestone unit="line" n="368.3"/>རྟོགས། །ངེས་པའི་དོན་ལ་དེ་མ་ཐག །སྐལ་ལྡན་འབད་པ་མེད་པར་གྲོལ། །བདེ་མཆོག་དོན་ལས་མ་འདས་པས། །མ་བཙལ་མཐར་ཕྱངན་སེམས་ཀྱང་ལམ། །རིམ་པ་མེད་པར་དུས་གཅངག་འཇུག །རིག་པ་སེམས་ཀྱང་<milestone unit="line" n="368.4"/>རྩལ་རྫོགས་པས། །མ་བཙལ་ལྷུན་གྲུབ་ཕྱོགས་རིས་མེད། །གང་ལ་ཕྱོགས་རིས་རྩོལ་མེད་པས། །རང་བྱུང་ཕྱོགས་མེད་རང་གསལ་ལ། །རྒྱུ་མེད་རྐྱེན་མེད་བྱང་ཆུབ་སེམས། །མ་བསགས་ལྷུན་རྫོགས་དུས་གཅངག་<milestone unit="line" n="368.5"/>རྫོགས། །རང་བྱུང་འོད་ཀྱངས་ཁྱབ་པར་གདལ། །ཐུགས་རྗེའི་བྱངན་རླབས་འགྲོ་འོང་མེད། །ཐེག་གཅངག་སེམས་ཉིད་རྫོགས་ལུང་ལ། །མ་ལུས་དྲི་མེད་རྣམ་དག་ལ། །མ་ལུས་བྱ་ཟིན་ལྷུན་གྱངས་གྲུབ། །མ་བཅོས་མ་<milestone unit="line" n="368.6"/>བཙལ་ལྷུན་གྱིས་གྲུབ། །འཇུག་སྟོང་མི་གནས་བསམ་པས་སྟོངས། །མ་ཞི་རང་བཞག་གྲོལ་བའི་ལུང་། །གང་བསླད་རྣམ་རྟོག་རྩོལ་བས་བཅིངས། །རྒྱུ་བ་རིག་པའི་སེམས་དང་བྲལ། །མ་བཙལ་མ་བསྒྲུབས་ཐབས་ཀྱི་<milestone unit="page" n="369"/><milestone unit="line" n="369.1"/>༄༅། །གནས། །ཡེངས་པ་མེད་དོ་ཅི་དགར་ཞོག །མི་སྤྲོ་མི་བསྡུ་ཡན་དུ་ཁྱེ། །མ་བསྒོམས་ཡལ་བར་བཞག་པས་རྟོགས། །མི་བསམ་མི་སྤྱོད་ཡུལ་མ་ཚོལ། །རྒྱུའོ་ཆགས་བྲལ་བྱང་ཆུབ་སེམས། །མ་བཅོས་སྙིང་<milestone unit="line" n="369.2"/>པོ་དོན་གྱི་རྒྱུད། །གསལ་དང་མི་གསལ་དམ་པ་དང་། །ཐ་མལ་འདུ་ཤེས་རྣམ་པར་བཅད། །ཅེས་གསུངས་སོ། །སྙིང་པོ་དོན་གྱི་རྒྱུད་ལས། ལུང་གསུམ་མ་བཅོས་པ་གཏན་ལ་ཕབ་པའི་ལེའུ་སྟེ་གསུམ་<milestone unit="line" n="369.3"/>པའོ།། །།དེ་ནས་བཅོམ་ལྡན་འདས་རང་བྱུང་རིག་པའི་རྒྱལ་པོ་དེས། རྣམ་དག་གསལ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རང་བཞིན་མི་གནས་བྱང་ཆུབ་སེམས། །ལོག་<milestone unit="line" n="369.4"/>རྟོག་སུམ་བརྒྱ་དྲུག་ཅུ་ཡིས། །མེད་ལས་ཡོད་པའི་ཚུལ་འགྱུར་བས། །ཞེན་པའི་འཇིག་རྟེན་ཐེག་པ་གནས། །བསྐྱེད་པ་མེད་པའི་བྱང་ཆུབ་སེམས། །འཇིག་པ་མེད་པ་ནམ་མཁའ་འདྲ། །གང་ལའང་མི་བརྟེན་རྟོག་<milestone unit="line" n="369.5"/>དབྱོད་འདས། །མ་བཅོས་རྫོགས་པའི་ཐེག་པར་གསུངས། །གཏན་ལ་ཕེབས་པའི་ལུང་བཅུ་ཡིས། །རང་བཞིན་གཅིག་ཏུ་གསལ་བར་སྟོན། །ལུང་གསུམ་འདུས་པའི་སྙིང་པོ་འདི། །རྩ་གསུམ་ཀུན་འདུས་གསང་བའི་<milestone unit="line" n="369.6"/>གཏེར། །རང་བྱུང་སེམས་ཉིད་ཀློང་གདལ་བས། །རྣམ་པར་དབྱེ་བའི་ཆོས་མེད་པས། །རོལ་པའི་ཡོན་ཏན་ཁྱད་པར་གྱིས། །ཀློང་དགུ་སེམས་ཉིད་བསྟན་པར་འཆད། །ལྟ་བ་རང་བྱུང་རྫོགས་པའི་ལུང་། །མ་ལུས་ཀུན་<milestone unit="page" n="370"/><milestone unit="line" n="370.1"/>འདུས་རྣམ་པར་དག །ཐིག་ལེ་གཅིག་ཏུ་ཀུན་རྫོགས་པས། །རང་བྱུང་སྙིང་པོ་གཅིག་ལ་རོལ། །གསང་བའི་ཐིག་ལེ་ཀུན་གྱི་དབྱིངས། །མུ་མཐའ་མེད་པར་རང་བཞིན་གནས། །ཐམས་ཅད་གསང་བ་རང་བྱུང་<milestone unit="line" n="370.2"/>སེམས། །རང་རིག་མ་རིག་རྣམ་པར་དག །རྟོག་འཕྱུགས་རིག་པའི་འདུ་ཤེས་སྤངས། །རིག་པ་ཏིང་འཛིན་གཏེར་གྱི་ལུང་། །རེ་དོགས་མེད་པའི་དབྱིངས་ལ་རོལ། །རང་རིག་ཡུལ་དབྱིངས་ལ་མི་གོས། །ཀུན་བཟང་<milestone unit="line" n="370.3"/>སྟོང་ཉིད་མ་བཅོས་པས། །ཀུན་བཟང་ཐབས་ཀྱི་ཁྱད་པར་ཀུན། །མ་འདྲེས་གསལ་བར་རྫོགས་པའི་ཕྱིར། །མཁའ་ལ་གཟའ་སྐར་བཀྲམ་པ་འདྲ། །ཐིག་ལེ་གཅིག་ཏུ་ཀུན་རྫོགས་པས། །བྱ་བཙལ་མེད་པའི་གདེང་<milestone unit="line" n="370.4"/>ཆེན་བཅུ། །རང་བཞིན་བཅུ་ལ་རྩོལ་མེད་པས། །འཁོར་ལོ་བསྒྱུར་རྒྱལ་ས་འཛིན་ལྟར། །ཡང་རབ་རྒྱལ་སྲས་སྐལ་ལྡན་ལ། །ཐབས་ཀྱིས་བསྟན་པས་གོ་བ་ཡིན། །མ་བཅོས་ཐབས་ཀྱི་གདེང་གསུམ་གྱིས། །ཡེ་ཤེས་<milestone unit="line" n="370.5"/>གསལ་བར་མཚམས་སྦྱར་ན། །ཀུན་ཀྱང་དེ་ཉིད་གསུམ་འདུས་པས། །འདིས་ཀྱང་བརྡ་དོན་འགྲོལ་བ་ཡིན། །ཐམས་ཅད་སེམས་ཉིད་ལྟ་འཕྲང་བཅད། །རོལ་པའི་ཁྱད་པར་ཅིར་དབྱེ་བ། །མ་རྟོགས་ལོག་པའི་གྲོང་<milestone unit="line" n="370.6"/>ཁྱེར་བ། །རང་བྱུང་རྫོགས་པའི་ཡོན་ཏན་ཏེ། །རྩོལ་བསྒྲུབ་མེད་པའིཐབསཆེན་གྱིས། །ཡེངས་པ་མེད་པའི་དགོངས་པ་གཏུགས། །རིག་གསུམ མཚོན པའིཚུལསྦྱོར་བས། །མ་བཅོས་རྫོགས་པའི་རང་བཞིན་<milestone unit="page" n="371"/><milestone unit="line" n="371.1"/>༄༅། །ཉིད། །ཇི་སྲིད་རྟོག་པ་རྒྱུ་ཡི་བར། །དེ་སྲིད་བསམ་གྱིས་མི་ཁྱབ་པ། །བསམ་པའི་དབང་དུ་བསྟན་པ་ཡིན། །དེ་དག་ལེགས་པར་ཤེས་བྱ་བ། །རྩོལ་མེད་རང་བཞིན་ལྷུན་གྲུབ་པ། །ཀུན་རྫོགས་ཡེ་ཁྱབ་<milestone unit="line" n="371.2"/>རྨད་དུ་གྲགས། །མ་བཅོས་མ་སྦྱངས་དུས་གཅིག་རྫོགས། །རྣམ་པའི་རྩོལ་བ་བློ་ལ་གང་སྣང་བ། །མ་བཅོས་ལྷུན་གྱིས་གྲུབ་པའི་རང་བཞིན་ཡིན། །སུ་ཞིག་རིག་པ་འཕྲུལ་གྱི་ལྡེ་མིག་གིས། །རང་བྱུང་ཐབས་ཀྱི་དཀྱིལ་<milestone unit="line" n="371.3"/>འཁོར་སྒོ་ཕྱེ་ནས། །མ་བཙལ་རང་བྱུང་ལྷུན་གྲུབ་བདེ་མཆོག་མཐོང་། །དུས་གསུམ་འདུ་འབྲལ་མེད་པ་རིག་པའི་གཏེར། །མ་བཅོས་ལྷུན་གྱིས་གྲུབ་པས་བཙལ་དུ་མེད། །དམིགས་པའི་འདུ་ཤེས་ཆད་པས་ཡེངས་སུ་<milestone unit="line" n="371.4"/>མེད། །རང་བྱུང་གཅིག་ལ་རྣམ་པ་བགྲང་དུ་མེད། །གཉིས་མེད་ཐིག་ལེར་གནས་པས་བགྲོད་དུ་མེད། །འགྲོ་དོན་སེམས་སུ་གསལ་བས་བྱས་པ་ཟིན། །མ་ལུས་ལྷུན་གྱིས་རྫོགས་པས་འབྲས་མི་བསྒྲུབ། །མ་སྐྱེས་རྣམ་<milestone unit="line" n="371.5"/>པར་དག་པས་སྒྲིབ་མི་སྦྱང་། །མ་བྱས་རང་བཞིན་རྫོགས་པས་ཕྲིན་ལས་བྲལ། །འདི་ཉིད་རྟོགས་པས་ཀུན་འགྲུབ་ཀུན་རྫོགས་པས། །རྫོགས་ཆེན་ཐིག་ལེ་གཅིག་ཏུ་གནས་པར་བཤད། །ཅེས་གསུངས་སོ། །སྙིང་པོ་<milestone unit="line" n="371.6"/>དོན་གྱི་རྒྱུད་ལས། བྱང་ཆུབ་སེམས་རྟོགས་པར་བྱ་བའི་ཐབས་དང་རྟོགས་པའི་ཚུལ་བསྟན་པའི་ལེའུ་སྟེ་བཞི་པའོ།། །།དེ་ནས་ཡང་བཅོམ་ལྡན་འདས་རང་བྱུང་རིག་པའི་རྒྱལ་པོ་དེས །བདེ་བ་ཆེན་པོའི་ཏིང་ངེ་<milestone unit="page" n="372"/><milestone unit="line" n="372.1"/>འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །བདེ་བ་ཆེན་པོ་ངང་གིས་གསལ་བའི་ཐུགས། །གཉིས་མེད་ངང་ལ་མ་ལུས་ཀུན་རྫོ་གས་པས། །སྙིང་པོའི་སྙིང་པོ་རང་བཞིན་སྟོང་པའི་ལམ། །བདེ་ཆེན་<milestone unit="line" n="372.2"/>ནམ་མཁའི་མཐའ་མཉམ་པ་ཡི་རོ། །སྙིང་པོ་མཆོག་སྟེ་དོན་ལ་རྗོ་གས་པར་གནས། །མ་སྐྱེས་འོད་གསལ་བདེ་བ་ཉིད་རྟོགས་ན། །བདེ་མཆོག་ནམ་མཁའི་ཁམས་སུ་མི་་་ང་ངོ་། །ཡངས་སོ་ཆེའོ་ཐིག་ལེ་གཅིག་གི་<milestone unit="line" n="372.3"/>ངང་། །སྙིང་པོ་གཅིག་ལ་རྟོགས་ཚུལ་མཐའ་ཡས་པས འབྲས་བུ་ཁྱད་པར་གྲངས་ལས་འདས་པར་གསུངས། །མ་སྐྱེས་སྙིང་པོ་སྒྲོ་སྐུར་མེད་པའི་དབྱིངས། །སངས་རྒྱས་སེམས་ཅན་མ་སྐྱེས་སྙིང་པོར་མཐོང་། །སྙིང་<milestone unit="line" n="372.4"/>པོ་མ་མཐོང་རྫོ་གས་པའི་སེམས་ཉིད་མཐོང་། །མཐར་ཐུག་མེད་ཅིང་དབྱིངས་ལ་བྲི་བ་མེད། །རང་བྱུང་བདེ་ཆེན་དོན་འདི་ཁྱད་པར་འཕགས། །སྒྲ་བརྗོད་ཚིག་ལ་དགའ་བས་དོན་མི་རྟོག །སྙིང་པོའི་སྙིང་པོ་བསམ་<milestone unit="line" n="372.5"/>བརྗོད་ཅིར་མི་དམིགས། །མ་བསམས་བསམ་པ་གཉིས་མེད་གཅིག་གི་མཐའ། །མཐའ་དང་དབུས་ལ་མི་གནས་མངོན་རྟོགས་བྲལ། །མི་རྟོག་མི་བསམ་དེ་བཞིན་ཉིད་ལ་གནས། །བདེ་ཆེན་རང་རིག་ཅིར་ཡང་མི་རྟོག་<milestone unit="line" n="372.6"/>པ། །རྩོལ་བྲལ་རིག་པའི་དབྱིངས་ལ་གནས། །བདེ་མཆོག་གསང་བའི་ཐིག་ལེ་ཉིད། །ནམ་མཁའ་ཁྱབ་པའི་ཚུལ་དུ་གནས། །མ་སྐྱེས་སྙིང་པོ་བྱང་ཆུབ་སེམས། །འདུ་འབྲལ་མེད་པའི་ངང་ལ་<milestone unit="page" n="373"/><milestone unit="line" n="373.1"/>༄༅། །བཞུགས། །རང་བྱུང་བྱང་ཆུབ་སྙིང་པོ་ལ། །མ་བཙལ་མ་བསྒྲུབས་རང་བཞིན་བཞག །གང་དག་ཡེ་ཤེས་ངང་ཡིན་ཡང་། །བསམ་པའི་ངོ་ལ་ཕྱིན་ཅི་ལག །སྨིག་རྒྱུ་ལ་ནི་ཆུ་བློ་བཞག །དོན་ལ་བཞག་<milestone unit="line" n="373.2"/>བླང་མེད་ན་ཡང་། །བརྟགས་པའི་འདུ་ཤེས་བསམ་མི་ཁྱབ། །བྱང་ཆུབ་སེམས་ཀྱི་རང་བཞིན་ནི། །ཀུན་དང་རིག་པ་དུས་མཉམ་པས། །གང་དག་རིག་པ་མེད་པར་གནས། །འདི་དག་འདི་ལྟར་བདེ་མཆོག་ཡིན། །མ་<milestone unit="line" n="373.3"/>བཅོས་སྙིང་པོ་མཆོག་གི་དོན། །མ་བཙལ་རང་བྱུང་མཆོག་གི་ཤེས། །རང་འབར་བཙལ་མེད་རིག་པའི་སེམས། །གསལ་བའི་མར་མེའི་འདུ་ཤེས་མེད། །རྒྱུ་བ་མེད་པའི་ཚུལ་གྱིས་དབྱེ། །ཕྱག་རྒྱ་ཆེན་པོས་ཀུན་ཐེབས་<milestone unit="line" n="373.4"/>པས། །མཚན་མའི་རྟོག་པ་གཡོ་མི་འགྱུར། །རང་བཞིན་འཁོར་ལོར་ཡེ་བརྟེན་པས། །རིག་པའི་དཀྱིལ་འཁོར་བསྐྱེད་དུ་མེད། །ཡེ་ཤེས་འབར་བའི་བཞུགས་གནས་ལ། །རང་བྱུང་སྒྲིབ་མེད་གསལ་བས་བརྒྱན། །དུས་<milestone unit="line" n="373.5"/>གསུམ་རྒྱལ་བའི་རང་བཞིན་པས། །གཉིས་མེད་ངང་ལ་དོན་ཀུན་རྫོགས། །རང་བྱུང་རིག་པའི་རྒྱལ་པོ་ལ། །དྲན་འབྱུང་རིག་པའི་འདུ་ཤེས་མེད། །སྔགས་དང་ཕྱག་རྒྱ་མཆོད་པ་དང་། །དཀའ་སྤྱད་ཆེར་བྱས་མ་ལུས་<milestone unit="line" n="373.6"/>པ། །བཙལ་མེད་ལོག་པའི་རི་བོ་འདིས། །བདག་ཉིད་འཆིང་འགྱུར་ཅི་ཞིག་བྱ། །བྱ་བ་མ་ལུས་ཀུན་བཏང་ལ། །མ་བྱས་མ་བཙལ་ཅིར་མི་འཛིན། །འདུ་ཤེས་མེད་པར་རང་བཞིན་ཞོག །རང་བྱུང་བདེར་བཞག་གྲོལ་<milestone unit="page" n="374"/><milestone unit="line" n="374.1"/>བར་འགྱུར། །སྟོང་ཉིད་མ་བཅོས་གསང་བའི་ཀློང་། །མ་བཙལ་རང་བཞིན་བཞག་པས་གོ །གོམས་པ་རིག་པའི་དོན་ལ་འཇུག །བདེ་མེད་བཏང་སྙོམས་ཐ་མལ་སེམས། །འདོད་ཆགས་བདེ་མཆོག་རོ་དང་ལྡན། །ཡེ་<milestone unit="line" n="374.2"/>ཤེས་འོད་གསལ་བདེ་ཆེན་པོ། །མ་ལུས་སེམས་ཉིད་དྲི་མ་མེད། །རང་བཞིན་དག་པའི་སེམས་ཉིད་ལ། །མ་བཙལ་དེ་བཞིན་ཆ་སྙོམས་ན། །རང་བྱུང་བདེ་མཆོག་རྒྱ་ཡིས་བཏབ། །དོན་ལ་མི་གཡོ་རིག་པ་<milestone unit="line" n="374.3"/>གསལ། །ཐེག་ཆེན་སེམས་ཉིད་རྫོགས་པ་ལ། །ས་བགྲོད་ལམ་ལ་ལྟོས་མི་འཆའ། །རྩོལ་དུ་མེད་དེ་ལྷུན་གྱིས་གྲུབ། །བསྒྲུབ་ཏུ་མེད་དོ་ཡེ་སངས་རྒྱས། །ཞེས་གསུངས་སོ། །སྙིང་པོ་དོན་གྱི་རྒྱུད་ལས། རང་བྱུང་རྫོགས་<milestone unit="line" n="374.4"/>པའི་ལེའུ་སྟེ་ལྔ་པའོ།། །།དེ་ནས་ཡང་དེ་བཞིན་གཤེགས་པ་རང་བྱུང་རིག་པའི་རྒྱལ་པོས། ཉིད་ཀྱི་རང་བཞིན་ཀུན་ཏུ་གསལ་བར་མཛད་དེ། འདི་སྐད་ཅེས་གསུངས་སོ། །དུས་གསུམ་རྒྱལ་བ་ཀུན་གྱི་ཡང་མེས་<milestone unit="line" n="374.5"/>པ། །རིག་པའི་རྒྱལ་པོ་རང་བྱུང་བྱང་ཆུབ་སེམས། །ལྷུན་རྫོགས་བདེ་ཆེན་སེམས་ཉིད་རྫོགས་པ་ཉིད། །དུས་གསུམ་རྒྱལ་བ་ང་ཉིད་རྫོགས་སངས་རྒྱས། །མ་བཅོས་བྱང་ཆུབ་སེམས་ལ་ང་ཞུགས་པས། །མ་མཐོང་<milestone unit="line" n="374.6"/>མི་ཐར་འཁོར་བའི་འདམ་དུ་ཟིན། །མ་བཙལ་ལྷུན་གྱིས་གྲུབ་པར་རང་བཞག་པ། །སྐལ་ལྡན་རྒྱལ་སྲས་མི་ཡི་ཐུགས་སུ་འགྱུར། ཞེས་གསུངས་སོ། །དེ་ནས་བྱང་ཆུབ་སེམས་དཔའ་རིག་པའི་རྡོ་རྗེས་ཞུས་པ། །ཀྱེ་དུས་<milestone unit="page" n="375"/><milestone unit="line" n="375.1"/>༄༅། །གསུམ་རྒྱལ་བའི་རང་བཞིན་སྐུ་གསུང་ཐུགས། །རང་བྱུང་རིག་པའི་རྒྱལ་པོ་སྟོན་པ་ཁྱོད། །ཉིད་ཀྱི་ཐུགས་གཅིག་རང་བྱུང་ཡེ་ཤེས་ཉིད། །དགོངས་པའི་དོན་འདི་ཉིད་ཀྱིས་ཇི་ལྟར་རྟོགས། །ཞེས་<milestone unit="line" n="375.2"/>སོ། །རིག་པའི་རྒྱལ་པོ་ཆེན་པོས་ལན་སླར་གསུངས་པ། །ཀུན་གྱི་རང་བཞིན་བདེ་མཆོག་ཕྱག་རྒྱ་འདི། །མ་ལུས་དགོངས་པའི་ངང་ལ་ཀུན་འདུས་པས། །བསམ་ཞིང་དཔྱད་པའི་འདུ་ཤེས་མི་གནས་ཏེ། །རང་བྱུང་<milestone unit="line" n="375.3"/>འོད་ཀྱིས་ཀུན་ལ་ཁྱབ་པར་གསལ། །ཀུན་གྱི་རང་བཞིན་སྙིང་པོ་ཀུན་འདུས་པ། །གསང་བ་ཆེན་པོ་མ་བཅོས་སྒྲོ་སྐུར་ཞི། །རང་བཞིན་མ་ཡིན་ཚད་མ་ཀུན་དང་བྲལ། །བདག་ཉིད་མ་ཡིན་ལྷུན་རྫོགས་ཀུན་གྱི་སྙིང་པོ་<milestone unit="line" n="375.4"/>འདི། །གང་ཡང་མ་ཡིན་མེད་པའི་སྙིང་པོ་ཡོད། །མ་བྱས་རང་བཞིན་རྫོགས་པའི་ཡོན་ཏན་གྱིས། །ཐུགས་རྗེ་རྩོལ་མེད་ཉི་མའི་འོད་ལྟར་འཆར། །རང་བྱུང་གཅིག་ལ་ཐེག་པ་ཀུན་རྫོགས་པས། །ཚིག་གཅིག་རྟོགས་<milestone unit="line" n="375.5"/>པས་དོན་ཀུན་རྫོགས་པའི་བདག །མ་སྦྱངས་མི་གནས་བདེ་མཆོག་ཇི་བཞིན་གནས། །མ་བཙལ་རང་བཞིན་བཞག་ན་བསམ་པ་ཟད། །ཡེངས་མེད་ཐབས་ཀྱིས་གནས་ན་བཅིངས་པ་གྲོལ། །མཐའ་དབུས་ཕྱི་ནང་<milestone unit="line" n="375.6"/>མེད་པ་ཆོས་ཀྱི་དབྱིངས། །རངབཞིནདགཔའིདོན་ལ་བསྒོམ་དུ་མེད། །མ་ཡེངས་ཡལ་བར་བཞག་པསརངབཞིནགོམས། །རོལཔའི་ཕྱག་རྒྱ་གཅིག་པས་དགག་ཏུ་མེད། །ཉོན་མོངས་ཡེ་ཤེས་རང་གསལ་སྤང་བ<milestone unit="page" n="376"/><milestone unit="line" n="376.1"/>སྒྲུབ་མེད། །ལམ་ལ་མི་བགྲོད་ས་ལ་མི་སྦྱང་ཞིང་། །ལྷུན་གྲུབ་ཡེ་ཤེས་ངང་ལས་འདའ་མི་སྲིད། །མཁའ་མཉམ་རྒྱལ་པོ་ཀུན་གྱི་རེ་བ་བསྐང་། །མ་ལུས་ཐིག་ལེ་གཅིག་པས་དབྱིངས་ལ་རྫོགས། །མི་སྐྱེ་མི་འགག་མི་<milestone unit="line" n="376.2"/>རྩོལ་དེ་བཞིན་ཉིད། །ཐེག་མཆོག་སྙིང་པོ་འདི་ལ་ཀུན་རྫོགས་པས། །བྱས་པ་མེད་པར་རང་བཞིན་ལྷུན་གྱིས་རྫོགས། །རྟོག་དབྱོད་འདས་པ་ཀུན་གྱི་ཡུལ་ལ་རོལ། །བརྡའ་དང་ཐ་སྙད་རྗེས་འབྲང་རིག་པ་ཡིས། །མ་<milestone unit="line" n="376.3"/>བཅོས་སྙིང་པོ་བྱང་ཆུབ་སེམས་མི་རྟོགས། །གང་ལ་ཞེན་ཅིང་བརྟག་པ་དེ་བཏང་ལ། །གཉིས་མེད་གཉིས་འཛིན་རྟོག་པས་མ་འཆིང་ཞིག །མ་བསམས་རང་བཞིན་བཞག་པས་སྒྲིབ་པ་འབྱང་། །མུན་པ་ཡེ་ནས་དག་<milestone unit="line" n="376.4"/>པས་བསལ་མི་དགོས། །ལྷུན་གྱིས་གྲུབ་པས་གཞན་ལ་གསོལ་མི་འདེབས། །རང་ལ་རྫོགས་པས་མི་བསྙེག་མི་བགྲོད་དེ། །མ་བྱས་རང་བཞིན་གནས་པས་འདི་ཉིད་རྫོགས། །བྱ་བ་མི་དགོས་མི་བཙལ་མི་བསྒྲུབ་<milestone unit="line" n="376.5"/>ཅིང་། །དགེ་སྡིག་མི་འབྱེད་ཡེ་ནས་གོས་པ་མེད། །མ་ཆགས་ཐབས་ཀྱི་སྤྱོད་པ་ཀུན་སྦྱར་ནས། །ཉེས་མེད་རྒྱལ་བའི་ཞིང་ཁམས་རྨད་དུ་བྱུང་། །རང་བྱུང་གསལ་བའི་སྙིང་པོ་ཐམས་ཅད་རྫོགས། །གང་ཡང་མ་<milestone unit="line" n="376.6"/>བཀག་འགྲོ་བ་འདུལ་མཛད་པའི། །གང་ལྟར་ཡིན་པའི་རང་བཞིན་དེ་ལྟར་གནས། །འོད་གསལ་རང་བྱུང་སེམས་ལ་གཉིས་མེད་པས། །དཔྱད་དང་བསྒོམ་རྩོལ་མ་ལུས་འཁྲུལ་པ་ཡིན། །མ་བཙལ་ལྷུན་གྱིས་གྲུབ་<milestone unit="page" n="377"/><milestone unit="line" n="377.1"/>༄༅། །པའི་མཛད་སྤྱོད་དོ། །རང་བྱུང་རྫོགས་པའི་སྙིང་པོ་འདི་རིག་ན། །སྐྲིབ་དང་མི་སྒྲིབ་ཅིས་ནི་ཡོངས་མ་གསུངས། སྙིང་པོ་དོན་གྱི་རྒྱུད་ལས། བདེ་མཆོག་ཕྱག་རྒྱར་སྤྱད་པའི་ལེའུ་སྟེ་དྲུག་<milestone unit="line" n="377.2"/>པའོ།། །།དེ་ནས་ཡང་བཅོམ་ལྡན་འདས་རིག་པའི་རྒྱལ་པོ་དེས། མ་བྱས་རང་བཞིན་རྫོགས་པ་ཞེས་བྱ་བ་འདི་གསུངས་སོ། །སེམས་ཉིད་རང་བྱུང་ལེགས་པར་ཉིད་དབང་སྒྱུར། །རང་བྱུང་ཀློང་གདལ་ཀུན་<milestone unit="line" n="377.3"/>ལ་དབང་ཐོབ་པས། །ལེགས་པའི་རྒྱལ་པོ་ལྷུན་རྫོགས་བདེ་ཆེན་དབང་། །བསྐུར་ཐོབ་རག་མ་ལས་པ་དབང་གི་ཀློང་། །རང་སེམས་རྫོགས་པ་ཡོངས་རྫོགས་གསལ་འགྱུར་བས། །ཕྱག་རྒྱའི་དཀྱིལ་འཁོར་དབང་ལ་<milestone unit="line" n="377.4"/>རག་མ་ལས། །མ་བརྗོད་སྙིང་པོའི་ངང་ལ་ཀུན་རྫོགས་པས། །སྔགས་ཚིག་བདེ་བའི་དབང་ལ་ལྟོས་པ་མེད། །མཚན་མ་ཀུན་བྲལ་རང་སེམས་རྫོགས་པ་ལ། །རྫས་དང་ཏིང་འཛིན་དོན་ལ་རྩོལ་བ་<milestone unit="line" n="377.5"/>མེད། །རྒྱལ་ཐབས་སྤྱི་བླུགས་ཚངས་པའི་དབང་ཆེན་གྱིས། །མ་བསྐུར་རང་བཞིན་རྫོགས་པ་འདི་རྟོགས་པས། །དབང་མཆོག་ལྷུན་གྲུབ་བདེ་ལ་གནས་པར་འགྱུར། །རིག་པའི་རྒྱལ་པོ་ཀུན་ལ་དབང་བསྒྱུར་<milestone unit="line" n="377.6"/>བས། །རྣམ་རྟོག་མཚན་མའི་དབང་ལ་རྟེན་མི་འཆའ། །དབང་གི་དབང་མཆོག་ཟབ་མོ་རྫོགས་པའི་དབང་། །རྟོག་པས་མ་བསྐུར་ལྷུན་རྫོགས་ཡེ་སངས་རྒྱས། །འདུས་བྱས་མ་ཡིན་སྐྱེ་འཇིག་མེད་པའི་དབང་། རིམ་<milestone unit="page" n="378"/><milestone unit="line" n="378.1"/>བགྲོད་མ་ཡིན་དུས་གཅིག་རྫོགས་པའི་དབང་། །རྟོག་པས་བསྒྲུབ་མི་དགོས་ཏེ་རང་བཞིན་རྫོགས། །ཡེ་ཐོབ་རང་བཞིན་ཐིག་ལེར་རྫོགས་པའི་དོན། །བརྗོད་བྲལ་མཚོན་པས་དགའ་བའི་ཡེ་ཤེས་ཡིན། །འཇིག་མེད་<milestone unit="line" n="378.2"/>རང་བཞིན་གསལ་བའི་ཡེ་ཤེས་ཏེ། །དམིགས་བྲལ་མཚན་མ་མེད་པའི་ཤེས་རབ་ཡིན། །མ་ལུས་ལྷུན་གྲུབ་མི་འདའ་ཕྱག་རྒྱས་གདབ། །མ་ལྷུན་གྱིས་རྫོགས་པའི་དབང་བཞི་པ། །རིག་པ་རྩལ་གྱི་དབང་ལ་བདེར་<milestone unit="line" n="378.3"/>ནོས་ཤིག །རིག་པ་རྩལ་གྱིས་ཐོབ་དང་གདམས་ངག་དུས་ཀྱིས་ཐོབ། །སྐལ་མེད་བརྒྱུད་པས་ཐོབ་པའི་ཐབས་ཉིད་ཀྱིས། །ཅི་རིགས་རང་བྱུང་ངང་ལ་ཐབས་ཀྱིས་བཞག །རིན་ཆེན་འཕྲུལ་གྱི་མེ་ལོང་སེམས་ལ་<milestone unit="line" n="378.4"/>དགྲམ། །རྣ་བརྒྱུད་གདམས་ངག་ལེགས་པར་སྙིང་ལ་སྒོམས། །རྒྱ་རྟགས་གདབ་ལ་ཡུན་དུ་ལེགས་པར་བཅང་། །ཞེས་གསུངས་སོ། །སྙིང་པོ་དོན་གྱི་རྒྱུད་ལས། རིག་པ་རྩལ་གྱི་དབང་གི་ལེའུ་སྟེ་བདུན་<milestone unit="line" n="378.5"/>པའོ།། །།དེ་ནས་བཅོམ་ལྡན་འདས་རྩོལ་བྲལ་རིག་པའི་རྒྱལ་པོ་དེས། ཐབས་ཆེན་བསྒྲུབ་པའི་ལེའུ་འདི་གསུངས་སོ། །ཡེ་ཤེས་ཀླུང་དུ་ཞུགས་པའི་རྣལ་འབྱོར་པས། །བཀའ་རྟགས་ཕྱག་རྒྱ་ལྡན་པའི་སྐྱེ་བོ་<milestone unit="line" n="378.6"/>ལ། །རང་བྱུང་རིག་པ་བདེ་མཆོག་སེམས་ཀྱི་དལ། །རིན ཆེན ལྡེམིགམཚོན པསསྒོདབྱེབསྟན། །བསྲུང་བྲལ་རིག་པའི་དམ་ཚིག་རིག་པ་གསུམ། །ལེགས་པར་ཕོག་ལ་མི་འདའ་ནན་ཏན་བྱ། །རངབཞིནལྷུན<milestone unit="page" n="379"/><milestone unit="line" n="379.1"/>༄༅། །རྫོགས་བདེ་མཆོག་དབང་ཀུན་བསྐུར། །རྟོགས་པས་ལྷུན་གྲུབ་རྫོགས་པས་བསྲུངས་པ་ཡིན། །དེ་ནས་ལུང་གསུམ་རིག་པའི་གཏེར་སྒོ་དབྱེ། །རྩོལ་དང་མི་རྩོལ་དྲང་ལུང་ངེས་ལུང་གིས། །རྣམ་རྟོག་<milestone unit="line" n="379.2"/>སེམས་ཉིད་ལུང་དེ་རྟོགས་པར་འགྱུར། །རང་བྱུང་གསལ་བའི་དོན་ལས་མ་ཡེངས་ཤར། །སྤྱོད་ལམ་གང་ཡང་བདེ་མཆོག་ཉིད་དུ་གསལ། །ལམ་ལ་མ་བགྲོད་ས་ལ་མི་སྦྱང་སྟེ། །སྙིང་པོར་རང་བྱུང་རྫོགས་པ་ལྷུན་<milestone unit="line" n="379.3"/>གྱིས་གནས། །ཆོས་ཀུན་སྙིང་པོ་བྱང་ཆུབ་སེམས་གཅིག་ལ། །རྣམ་གྲངས་ཐ་སྙད་དབྱེ་བ་མི་གནས་ཏེ། །དེ་དག་ལེགས་པར་རྟོགས་པའི་ཐབས་ཉིད་ཕྱིར། །རྣ་བརྒྱུད་གདམས་ངག་དོན་གྱིས་ལེགས་པར་དགྲོལ། །རྩ་<milestone unit="line" n="379.4"/>བ་གཅིག་ཏུ་དྲིལ་ལ་མཉམ་པར་བརྟགས། །རྣམ་པར་ཕྱེ་བས་དོན་ཉིད་རྟོགས་པར་བྱ། །ལེགས་པར་རྟོགས་པའི་དོན་ལ་གཅིག་ཏུ་གནས། །ཞེས་གསུངས་སོ། །སྙིང་པོ་དོན་གྱི་རྒྱུད་ལས། ཐབས་ཆེན་བསྒྲུབ་པའི་ལེའུ་<milestone unit="line" n="379.5"/>སྟེ་བརྒྱད་པའོ།། །།དེ་ནས་ཡང་བཅོམ་ལྡན་འདས་རང་བྱུང་རིག་པའི་རྒྱལ་པོས་ཆོས་ཐམས་ཅད་གཉིས་སུ་མེད་པ་ལས། འདའ་བ་མེད་པ་འདི་གསུངས་སོ། །དུས་གསུམ་རྒྱལ་བ་ཐམས་ཅད་ཀྱི། །རང་བཞིན་<milestone unit="line" n="379.6"/>རིག་པའི་དམ་ཚིག་གསུམ། །རང་བྱུང་རྫོགས་པའི་རང་བཞིན་ལ། །ཡེ་ནས་རྫོགས་ཏེ་ངོ་བོར་གནས། །རང་བྱུང་རྫོགས་པའི་དམ་མེད་ན། །མཚན་མའི་དམ་ཚིག་གོལ་བའི་ལམ། །མི་འདའ་རྫོགས་པའི་དམ་ཚིག་<milestone unit="page" n="380"/><milestone unit="line" n="380.1"/>གསུམ། །ཡེངས་པ་མེད་པར་ཅི་དགར་ཞོག །དུས་གསུམ་རྒྱལ་བས་གསུངས་པའི་སྒོ། །འགྲོ་འདུལ་དམ་ཚིག་མཐའ་ཡས་པ། །རྟོགས་པའི་དོན་ལ་གཅིག་ལས་མེད། །འདི་ཡང་མ་བཅོས་རང་བཞིན་ལུང་། །རང་<milestone unit="line" n="380.2"/>བཞིན་གསུམ་དང་ཐིག་ལེར་གཅིག །རྒྱས་མ་ཐེབས་པའི་ཆོས་མེད་པས། །སུས་ཀྱང་འདའ་བར་ཡོད་པ་མིན། །མ་ནོར་སྙིང་པོའི་དམ་ཚིག་ལ། །མ་ཡེངས་གསལ་བར་དྲན་པ་ཡིས། །གསལ་བ་མཐར་ཕྱིན་སེམས་<milestone unit="line" n="380.3"/>དཀྱིལ་འཁོར། །བདེ་མཆོག་མཉམ་པའི་སེམས་ཀྱིས་བསྟན། །ཀུན་འབྱུང་རིག་པའི་དཀྱིལ་འཁོར་ཉིད། །ཡོངས་རྫོགས་མི་འགྱུར་དམ་པའི་དོན། །མི་འདའ་ལེགས་པར་བསྟན་པར་བྱ། །དུས་གསུམ་མི་འགྱུར་<milestone unit="line" n="380.4"/>སེམས་ཀྱིས་བཟུང་། །དམ་ཚིག་རྡོ་རྗེ་བརྡ་ཡི་ལུང་། །གདམས་པའི་ཚིག་གིས་གསལ་བར་ཤེས། །ལྷུན་རྫོགས་བདེ་མཆོག་དམ་ཚིག་ལ། །འདར་མེད་དོན་རྟོགས་རང་བཞིན་བཞུགས། །དོན་དང་རང་བཞིན་མཚོན་པ་<milestone unit="line" n="380.5"/>ཉིད། །མ་བཅོས་པ་དང་གོམས་པ་དང་། །མཚོན་པའི་སྒྲ་ཡི་དམ་ཚིག་གིས། །རང་གི་དོན་ལ་འདའ་མི་སྲིད། །དམ་པ་རྣམས་ཀྱི་སྙིང་པོ་ཉིད། །དགོངས་པ་རང་བྱུང་རིག་པ་རྫོགས། །ཆུ་དང་རྒྱ་མཚོའི་རང་བཞིན་<milestone unit="line" n="380.6"/>ལྟར། །དབྱེར་མེད་ཡེ་འབྱམས་རྨད་དུ་གྲགས། །དུས་གཅིག་སྙིང་པོ་རྫོགས་པའི་ལུང་། །རང་བྱུང་གཅིག་པས་ཁྱད་པར་མེད། །ལྷག་མ་མེད་པས་ཡོངས་སུ་རྫོགས། །མ་བཙལ་ལྷུན་རྫོགས་དམ་ཚིག་ཡིན། །ཡེ་ཤེས་<milestone unit="page" n="381"/><milestone unit="line" n="381.1"/>༄༅། །ཕྱག་རྒྱའི་རྒྱསབཏབ་པས། །རིམ་མེད་རང་བྱུང་ཡེ་སངས་རྒྱས། །ཞེས་གསུངས་སོ། །སྙིང་པོ་དོན་གྱི་རྒྱུད་ལས། འདར་མེད་རིག་པ་མཆོག་གི་ལེའུ་སྟེ་དགུ་པའོ།། །།དེ་ནས་ཡང་བཅོམ་ལྡན་<milestone unit="line" n="381.2"/>འདས་དེ་བཞིན་གཤེགས་པ་རིག་པའི་རྒྱལ་པོ་དེས། སྦྱང་ཞིང་བགྲོད་དུ་མེད་པའི་དོན་འདི་གསུངས་སོ། །བྱང་ཆུབ་སེམས་ཀྱི་རང་བཞིན་ལ། །རྒྱུ་རྐྱེན་འཇུག་པའི་རིམ་མེད་པས། །ལོག་པར་རྟོག་པས་བཏགས་<milestone unit="line" n="381.3"/>དབང་གིས། །བགྲང་མེད་དོན་ལ་གྲངས་སུ་བགྲང་། །བགྲོད་མེད་གཅིག་ལ་རྩོལ་བར་བགྲོད། །རིམ་མེད་དོན་ལ་རིམ་པར་བལྟས། །སྙིང་པོ་གཅིག་ལ་མཐོང་ཚུལ་གྱིས། །བགྲོད་པའི་ལམ་ཚུལ་བསམ་<milestone unit="line" n="381.4"/>མི་ཁྱབ། །སྙིང་པོ་གཅིག་ལ་ཅིར་བགྲོད་ཀྱང་། །བགྲོད་བྲལ་རྫོགས་པའི་དོན་མི་རྙེད། །ཀུན་རྫོགས་གདལ་བ་ཆོས་ཀྱི་དབྱིངས། །མུ་མཐའ་མེད་པར་དུས་གཅིག་རྫོགས། །བགྲོད་མེད་རིག་པ་ལྷུན་རྫོགས་པ། །ལམ་<milestone unit="line" n="381.5"/>ལྔ་ས་བཅུ་རྟོག་པའི་གྲངས། །མ་བཙལ་རང་བཞིན་ལྷུན་གྲུབ་པས། །རྩོལ་བའི་ཐེག་པ་ལོག་པའི་ཆོས། །དུས་གཅིག་རྫོགས་པ་རིམ་པར་མེད། །རང་གསལ་འོད་ལ་རྟག་ཏུ་བཞུགས། །ཏིང་འཛིན་རྣམ་པར་བསྒོམ་དུ་<milestone unit="line" n="381.6"/>མེད། །འབྲས་བུའི་བདག་ཏུ་ལྷུན་གྲུབ་པས། །སངས་རྒྱས་སེམས་ཅན་དབྱེ་བས་སྟོངས། །ཀུན་ཀྱང་རང་བྱུང་སྙིང་པོའི་ལམ། །མ་བགྲོད་དུས་གཅིག་རྫོགས་པའི་གནས། །མཁའ་ལ་བགྲོད་མེད་ཀུན་ཁྱབ་ལྟར། །ཐེག་<milestone unit="page" n="382"/><milestone unit="line" n="382.1"/>ཆེན་སེམས་ཉིད་རྫོགས་པའི་ལམ། །མ་ཁྱབ་མ་ལུས་ཆོས་མེད་པས། །མ་བགྲོད་འབྲས་བུ་རང་བཞིན་རྫོགས། །ལམ་མེད་རིམ་མེད་སེམས་ཀྱི་ལམ། །འདུ་ཤེས་མེད་པས་གསལ་བའི་ཡིད། །བསམ་དཔྱད་མེད་པས་<milestone unit="line" n="382.2"/>ཀླུང་དུ་འཇུག །རྣམ་པ་རང་བཞིན་མཚན་ཉིད་གསུམ། །སྐུ་གསུམ་དུས་གཅིག་རྫོགས་པའི་ཕྱིར། །ཚོགས་བསག་སྒྲིབ་སྦྱང་བསྒྲུབ་ཏུ་མེད། །ཡེ་ནས་རྫོགས་ཆེན་བྱང་ཆུབ་སེམས། །ལྷུན་གྱིས་གྲུབ་པའི་རང་བཞིན་<milestone unit="line" n="382.3"/>ལ། །བྱ་བྲལ་རིག་པའི་སེམས་ཉིད་འཇུག །རབ་ཏུ་མི་གཡོ་བ་ཡི་ཡིད། །དྲི་མེད་རྣམ་དག་སེམས་ཀྱི་ལམ། །བགྲོད་དུ་མེད་དོ་ཡེ་སངས་རྒྱས། །ཞེས་གསུངས་སོ། །སྙིང་པོ་དོན་གྱི་རྒྱུད་ལས། བརྗོད་མེད་བདེར་<milestone unit="line" n="382.4"/>བཞག་གི་ལེའུ་སྟེ་བཅུ་པའོ།། །།དེ་ནས་ཡང་བཅོམ་ལྡན་འདས་རང་བྱུང་རིག་པའི་རྒྱལ་པོ་དེས། ལྷུན་གྲུབ་རྡོ་རྗེ་རིག་པ་གསང་བའི་དོན་འདི་གསུངས་སོ། །ཆོས་ཀུན་བྱང་ཆུབ་སེམས་སུ་གཅིག །སེམས་ཉིད་<milestone unit="line" n="382.5"/>འོད་གསལ་མཉམ་པ་ཉིད། །ལྷུན་གྱིས་གྲུབ་པའི་ཞིང་ཁམས་ལ། །མ་ཡེངས་ད་ལྟར་བཞག་པས་ཆོག །རང་བྱུང་རྫོགས་པའི་དོན་སྤྲད་པ། །རིག་པའི་དོན་ལ་དེ་མ་ཐག །མ་བཅོས་རང་བཞིན་བཞག་པས་<milestone unit="line" n="382.6"/>གནས། །རང་བཞག་རིག་པ་ཡེངས་མེད་ཀླུང་། །གོམས་པ་དྲན་པ་ཉིད་ཀྱིས་གསལ། །རང་རིག་མཉམ་པའི་སྙིང་པོ་ལ། །བཅོས་པ་མེད་ཀྱིས་ཅི་དགར་ཞོག །རྙོག་བྲལ་དངས་མ་གསལ་བའི་བློ། །རྒྱུ་བས་ཤེས་<milestone unit="page" n="383"/><milestone unit="line" n="383.1"/>༄༅། ཁེང་གསལ་བས་མངོན། །དབྱིངས་སུ་ཐིམ་ཞིང་འོད་དུ་འབར། །དངས་སྙིགས་ཡེ་ཤེས་སྙིང་པོ་འདྲེས། །ཐིག་ལེ་རང་བཞིན་མེད་པར་ཐིམ། །རིག་པ་ཡེ་ཤེས་གསལ་བའི་སེམས། །མ་བཙལ་ལྷུན་གྱིས་<milestone unit="line" n="383.2"/>གྲུབ་པར་གནས། །སེམས་ཀྱིས་བསྒྲིབ་པར་མི་བྱ་ཞིང་། །ལུས་དང་ངག་ཀྱང་ཡལ་བར་བཞག །བཏང་ངོ་བཞག་གོ་བྱང་ཆུབ་སེམས། །དམིགས་དང་བྲལ་བར་རང་བཞིན་གནས། །དུས་གསུམ་འགྱུར་བ་མེད་པའི་<milestone unit="line" n="383.3"/>བློ། །རིག་པ་གདེང་གསུམ་རྣམ་པར་དག །རྫོགས་པའི་ཡེ་ཤེས་ཀློང་དུ་འཇུག །ཇི་བཞིན་མ་བཅོས་གསང་བའི་སེམས། །འདུ་འབྲལ་མེད་པ་དབྱིངས་ལ་གསལ། །དྲན་འབྱུང་རིག་པ་དབྱིངས་ལ་རྫོགས། །ཞེན་མེད་<milestone unit="line" n="383.4"/>སྣང་བ་རང་གི་སེམས། །ཅི་དགར་བཞག་པས་གཡོ་བ་མེད། །རང་རིག་ཡེ་ཤེས་བསམ་མི་ཁྱབ། །འདུ་ཤེས་མེད་པའི་དབྱིངས་ལ་འཇུག །བླང་དོར་མེད་པར་ཀུན་རྫོགས་པ། །མཚན་འཛིན་ཆེ་ཆུང་ཡོངས་ཀྱི་<milestone unit="line" n="383.5"/>མེད། །དུས་གསུམ་གཅིག་ཏུ་བཞག་པའི་བློས། །མ་བཙལ་སེམས་ཀྱི་རང་བཞིན་གནས། །བདེ་མཆོག་མཉམ་པའི་སེམས་ཀྱིས་བལྟས། །ཞེས་གསུངས་སོ། །སྙིང་པོ་དོན་གྱི་རྒྱུད་ལས། རིག་པ་བདེར་བཞག་གི་ལེའུ་<milestone unit="line" n="383.6"/>སྟེ་བཅུ་གཅིག་པའོ།། །།དེ་ནས་རང་བྱུང་རིག་པའི་རྒྱལ་པོ་དེས་ཐེག་པའི་རྒྱལ་པོ་གདམས་པ་འདི་གསུངས་སོ། །ཨེ་མའོ་སངས་རྒྱས་ཐམས་ཅད་ཀྱི། །སྐུ་གསུང་ཐུགས་ཀྱི་སྙིང་པོ་འདི། །དད་དངདམཚིགམི<milestone unit="page" n="384"/><milestone unit="line" n="384.1"/>ལྡན་ཞིང་། །ཤེས་རབ་སྙིང་རྗེ་བྱང་ཆུབ་སེམས། །དམ་པའི་ཡོ་བྱད་ལྔས་དབུལ་ཞིང་། །ཐོས་པ་ཆུང་ཞིང་དྲེགས་པ་དང་། །གུས་ཆུང་སེར་སྣ་ཆེ་བ་དང་། །ཕྱོགས་དང་དམ་མེད་ཡལ་བ་དང་། །འདོད་དང་ལེ་ལོ་ཕྱོགས་<milestone unit="line" n="384.2"/>འཛིན་ཅན། །འཇིག་རྟེན་གྲགས་པ་གཙོར་བཞག་ནས། །ཡུན་གྱི་དོན་སྲིད་སྤང་བ་དང་། །གྲགས་ཤིང་འཇིག་པར་བྱེད་པ་ལ། །རྣ་བརྒྱུད་གདམས་ངག་མ་ཐོབ་པར། །གསང་བ་ལོག་པར་འཆད་པ་ཡི། །ཡེ་ཤེས་རིག་<milestone unit="line" n="384.3"/>པའི་གདེང་མེད་པ། །འཇིག་རྟེན་ལོག་པའི་གང་ཟག་ལ། །ཁེ་དང་གྲགས་པ་གཙོར་བཞག་ནས། །ཉམས་པའི་སེམས་ཀྱིས་འཕེལ་འགྱུར་ན། །མཐོང་ཡུན་འདི་ལ་བརླག་པ་དང་། །དེ་མ་ཐག་པར་ལྷུང་གྱུར་<milestone unit="line" n="384.4"/>ནས། །ཐར་པའི་རིགས་དང་བྲལ་བ་ཡིན། །དད་དང་དམ་ཚིག་ལྡན་པ་ཀུན། །སྐྱོན་མེད་ཡོན་ཏན་ལྡན་པ་དང་། །ཐེག་ཆེན་དོན་ལ་གོམས་པ་དང་། །ལུས་དང་སྲོག་ལ་མི་བལྟ་ཞིང་། །ཆོས་དང་བླ་མ་བཀུར་བ་<milestone unit="line" n="384.5"/>དང་། །རྡོ་རྗེ་བླ་མ་མཉེས་གྱུར་ན། །རིན་ཆེན་བདུན་གྱིས་བསྟེན་པ་དང་། །རྫས་ལ་ཆགས་ཆུང་ཕོངས་པ་མེད། །ཐེག་པ་ཆེན་པོའི་རིགས་སུ་ངེས། །འདི་ལ་གསང་སྒོ་དབྱེ་བར་བྱ། །འཕྲལ་དུ་རིན་ཆེན་མི་གཏོང་<milestone unit="line" n="384.6"/>ཞིང་། །དམ་པ་བཀུར་བའི་སེམས་མེད་ན། །དམ་པ་རྣམས་ཀྱི་དགྲ་ཡིན་པས། །འདི་ལ་གསང་བའི་དོན་གཏད་ན། །ཉམས་པ་རྡོ་རྗེ་བླ་མ་ཉིད། །རྡོ་རྗེ་དམྱལ་བ་ཁོ་ནར་འགྲོ། །རྗེས་སུ་མཐུན་པའི་དམ་་བཅའ་<milestone unit="page" n="385"/><milestone unit="line" n="385.1"/>༄༅། །ཟུང་། །ཞེས་གསུངས་སོ། །སྙིང་པོ་དོན་གྱི་རྒྱུད་ལས། ཐེག་པ་ཆེན་པོའི་རིགས་བརྟགས་པའི་ལེའུ་སྟེ་བཅུ་གཉིས་པའོ།། །།རྡོ་རྗེ་སེམས་དཔའ་ནམ་མཁའ་ཆེ་སྙིང་པོ་རྣལ་མ་དོན་གྱི་རྒྱུད་རྫོགས་<milestone unit="line" n="385.2"/>སོ།། །། ༄༅། །རྒྱ་གར་སྐད་དུ། བོ་དྷི་ཙིསྟ་བྷ་བ་ན་ཏནྟྲ། བོད་སྐད་དུ། བྱང་ཆུབ་ཀྱི་སེམས་སྒོམ་པའི་རྒྱུད། བཅོམ་ལྡན་འདས་དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །འདི་སྐད་བཤད་</p></div1>
        </body>
    </text>
</TEI.2>