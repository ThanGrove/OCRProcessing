<!DOCTYPE TEI.2 SYSTEM "../data/xtib3.dtd">
<TEI.2 id="ngb-pt-0036-text.xml">
    <teiHeader lang="tib">
        <fileDesc>
            <titleStmt>
                <title><!--rin po che bcud kyi yang snying thog tha dras thag gcod pa spros gcod rtsa ba'i rgyud/-->རིན་པོ་ཆེ་བཅུད་ཀྱི་ཡང་སྙིང་ཐོག་ཐ་དྲས་ཐག་གཅོད་པ་སྤྲོས་གཅོད་རྩ་བའི་རྒྱུད།</title>
            </titleStmt>
            <publicationStmt lang="eng">
                <idno type="thdl">ngb-pt-0036-text</idno>
                <publisher id="thdl">
                    <orgName type="digital library">Tibetan &amp; Himalayan Library</orgName>
                    <address><addrLine rend="url">http://www.thlib.org/</addrLine></address>
                </publisher>
                <pubPlace>
                    <orgName type="university">University of Virginia</orgName>
                    <placeName>
                        <settlement type="city">Charlottesville</settlement>
                        <region type="state">Virginia</region>
                        <num type="zipcode">22904</num>
                    </placeName>
                    <date>2013-02-28</date>
                </pubPlace>
            </publicationStmt>
            <!-- Put SeriesDesc entity reference here after conversion -->
            <sourceDesc>
                <p>
                    <xptr id="tibbiblptr" n=""/>
                </p>
            </sourceDesc>
        </fileDesc>
        <profileDesc>
            <langUsage>
                <language id="ara">Arabic</language>
                <language id="bur">Burmese</language>
                <language id="chi">Chinese</language>
                <language id="dzo">Dzongkha</language>
                <language id="eng">English</language>
                <language id="fre">French</language>
                <language id="ger">German</language>
                <language id="hin">Hindi</language>
                <language id="ind">Indonesian</language>
                <language id="ita">Italian</language>
                <language id="jpn">Japanese</language>
                <language id="kor">Korean</language>
                <language id="lao">Lao</language>
                <language id="lat">Latin</language>
                <language id="mal">Malayalam</language>
                <language id="mnc">Manchu</language>
                <language id="mon">Mongolian</language>
                <language id="nxq">Naxi</language>
                <language id="nep">Nepali</language>
                <language id="pli">Pali</language>
                <language id="pan">Panjabi</language>
                <language id="per">Persian</language>
                <language id="pol">Polish</language>
                <language id="rus">Russian</language>
                <language id="san">Sanskrit</language>
                <language id="sin">Sinhala</language>
                <language id="spa">Spanish</language>
                <language id="tam">Tamil</language>
                <language id="tel">Telugu</language>
                <language id="tha">Thai</language>
                <language id="tib">Tibetan</language>
                <language id="tur">Turkish</language>
                <language id="urd">Urdu</language>
                <language id="vie">Vietnamese</language>
            </langUsage>

        </profileDesc>

    </teiHeader>
    <text>
        <body>
            <div1>
                <p><!--start=342.4; end=358.6--><milestone unit="line" n="342.4"/>བཤད། ཞུ་ཆེན་གྱི་ལོསྣྲོ་བ་ཆེན་པོ་སྐ་བ་དཔལ་བརྩེགས་ཀྱིས་གཏན་ལ་ཕབ་པའོ།། །། ༄༅། །རྒྱ་གར་སྐད་དུ། རཏྣ་ར་ས་ཨ་ཏི་ཧྲི་ད་ཡ་ཨུ་དི་ཨརྙ་རཚུ་སྣྲོ་ད་པྲ་པ྅་སྣྲོ་ད་མྱུ་ལ་ཏནྟྲ། བོད་<milestone unit="line" n="342.5"/>སྐད་དུ། རིན་པོ་ཆེ་བཅུད་ཀྱི་ཡང་སྙིང་ཐོག་ཐ་དྲས་ཐག་གཅོད་པ་སྤྲོས་གཅོད་རྩ་བའི་རྒྱུད། བཅོམ་ལྡན་འདས་དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །འདི་སྐད་བདག་གིས་རྟོགས་ཤིང་བཤད་པའི་དུས་གཅིག་<milestone unit="line" n="342.6"/>ན། རིན་པོ་ཆེའི་གནས་ཡེ་ཤེས་ཀྱི་ཀློང་། མ་བྲིས་པའི་དཀྱིལ་འཁོར། མཐའ་དབུས་མེད་པའི་གནས་ན། རིན་པོ་ཆེའི་འོད་སྣ་ཚོགས་ཀུན་ཏུ་འབར་བའི་གཞལ་ཡས་ཁང་ན། སྟོན་པའི་རྒྱལ་པོས་བསམ་མེད་བརྗོད་<milestone unit="page" n="343"/><milestone unit="line" n="343.1"/>༄༅། །འདས་དང་། །སྟོན་པའི་རྒྱལ་པོ་མཚན་འདས་དམིགས་མེད་དང་། །སྟོན་པའི་རྒྱལ་པོ་སེམས་ཉིད་ཀུན་བཟང་གསུམ། །འབྱེད་པ་མེད་པའི་ཚུལ་གྱིས་བཞུགས་སོ། །འཁོར་གྱི་ཚོགས་ཀྱང་འདི་ལྷ་<milestone unit="line" n="343.2"/>སྟེ། །རྩལ་སྣང་མཚན་ཉིད་ལྟ་བུའི་འཁོར་དང་། ཤུགས་འབྱུང་རིག་པ་བསམ་མི་ཁྱབ་ཀྱི་འཁོར་དང་། ཡིད་སེམས་རྟོག་ཚོགས་བསམ་འདས་ཀྱི་འཁོར་དང་། དེ་གསུམ་རང་བཞིན་གཞིའི་འཁོར་རོ། །གཞན་ཡང་<milestone unit="line" n="343.3"/>འཁོར་ཚོགས་འདི་ལྟ་སྟེ། རང་བཞིན་གྱི་འཁོར་དང་། དོན་གྱི་འཁོར་དང་། འདོད་པ་སྐུའི་འཁོར་རོ། །རྒྱུའི་བྱང་ཆུབ་སེམས་དཔའ་དང་། ལམ་གྱི་བྱང་ཆུབ་སེམས་དཔའ་དང་། འབྲས་བུའི་བྱང་ཆུབ་སེམས་དཔའ་<milestone unit="line" n="343.4"/>དང་། དེ་ལ་སོགས་ཏེ་ཐབས་ཅིག་དུ་བཞུགས་སོ། །དེ་ནས་རྡོ་རྗེ་སེམས་དཔས་སེམས་ཉིད་ཀུན་བཟང་ལ་འདི་སྐད་ཅེས་གསོལ་ཏོ། །གསུང་གི་སངས་རྒྱས་ཐམས་ཅད་ཀྱིས། །རྒྱུ་ཡི་དོན་རྣམས་མཐར་ཕྱུང་ནས། །རྒྱུ་<milestone unit="line" n="343.5"/>དང་རྐྱེན་གྱིས་མ་བསྐྱེད་པའི། །འབྲས་བུའི་ཐེག་པ་མི་གསུང་བར། །ཐུགས་རྗེའི་མཁྱེན་པ་མི་མངའ་འམ ངོ་བོའི་སངས་རྒྱས་ཐམས་ཅད་ཀྱིས། །ལམ་གྱི་དོན་རྣམས་མཐར་ཕྱུང་ནས། །བྱར་མེད་འབྲས་བུ་མི་གསུང་<milestone unit="line" n="343.6"/>བ། །ཐུགས་རྗེའི་མཁྱེན་པ་ཡལ་ལམ་ཅི། །ཐུགས་ཀྱི་སངས་རྒྱས་ཐམས་ཅད་ཀྱིས། །འབྲས་བུའི་ཐེག་པ་མཐར་ཕྱུང་ནས། །རྒྱུ་འབྲས་འདས་པ་མི་གསུང་བ། །འགག་མེད་ཐུགས་རྗེ་མི་འཆར་རམ། །རིན་ཆེན་ལྟ་བུའི་<milestone unit="page" n="344"/><milestone unit="line" n="344.1"/>སྐལ་ལྡན་ལ། །རྒྱུ་འབྲས་འདས་པའི་གསུང་སྒོ་ཕྱེ། །ཞེས་གསོལ་པ་དང་། དེ་ནས་སེམས་ཉིད་ཀུན་བཟང་གིས། །འདུས་པའི་འཁོར་ལ་བཀའ་སྩལ་པ། །གསུང་གི་སངས་རྒྱས་ཐམས་ཅད་ཀྱི། །ཡེ་ཤེས་རང་བཞིན་<milestone unit="line" n="344.2"/>ཁྱོད་ཡིན་པས། །མ་འགགས་རྩལ་སྣང་ཡེ་ཤེས་ཤར། །སྐུ་ཡི་སངས་རྒྱས་ཐམས་ཅད་ཀྱི། །ཡེ་ཤེས་འོད་གསལ་ཁྱོད་ཡིན་པས། །ཆོས་རྣམས་བྱང་ཆུབ་སེམས་ལ་སྣང། །ཐུགས་ཀྱི་སངས་རྒྱས་ཐམས་ཅད་ཀྱི། །མ་<milestone unit="line" n="344.3"/>གཡོས་ཡེ་ཤེས་བདེ་ལྡན་པས། །ཡེ་ཤེས་རིན་ཆེན་འོད་དུ་ཤར། །དོན་གཅིག་ཡོན་ཏན་ཀུན་གྱི་བདག །རིན་ཆེན་འོད་འབར་ཐབས་ཀྱི་སྒོ། །ཡང་སྙིང་བཅུད་ཀྱི་དོན་ལྡན་པས། །རྩོལ་མེད་ཡེ་ཤེས་ངོ་སྤྲོད་ཀྱིས། །རིན་<milestone unit="line" n="344.4"/>ཆེན་བཅུད་ཀྱི་ཡང་སྙིང་ལ། །ཐ་སྙད་བརྗོད་པའི་ཚིག་བྲལ་ཡང་། །མ་རྟོགས་པ་ལ་མཚོན་པའི་ཕྱིར། །གསུང་གི་བརྗོད་པ་གསལ་བ་ཡིས། །མུན་ཁུངས་གསལ་སྒྲོན་ལྟ་བུར་བཤད། །རང་བཞིན་ངོ་བོ་ཐུགས་རྗེ་<milestone unit="line" n="344.5"/>གསུམ། །སྟོན་པ་ཕུན་སུམ་ཚོགས་པར་བཤད། །འདས་དང་མ་བྱོན་ད་ལྟ་གསུམ། །དུས་ནི་ཕུན་སུམ་ཚོགས་པར་བཤད། །ཐམས་ཅད་སྡུད་དང་ཁྱད་པར་འཕགས། །ཁང་བཟངས་སྤྲུལ་པ་བཞུགས་པ་<milestone unit="line" n="344.6"/>གསུམ། །གནས་ནི་ཕུན་སུམ་ཚོགས་པར་བཤད། །རང་བཞིན་འབྲེལ་དང་དོན་གྱི་གཅིག །འདོད་པས་བསྡུས་པའི་འཁོར་རྣམས་ནི། །འཁོར་ནི་ཕུན་སུམ་ཚོགས་པར་བཤད། །གཅིག་དང་འབྲེལ་དང་གཏན་ལ་<milestone unit="page" n="345"/><milestone unit="line" n="345.1"/>༄༅ འབེབས། །མ་ཚང་མེད་དང་དགོས་པ་ཚང་། །རྒྱུད་ནི་ཕུན་སུམ་ཚོགས་པའོ། །རིན་ཆེན་བཅུད་ཀྱི་ཡང་སྙིང་འདི། །ཆོས་རྣམས་མ་ལུས་འདི་རུ་འདུས། །སྣ་ཚོགས་བསམ་ཡས་སེམས་ལ་<milestone unit="line" n="345.2"/>འདུས། །སེམས་ཉིད་སྨྲ་བསམ་བརྗོད་འདས་པས། །ཅི་ཡང་མ་ཡིན་བྱང་ཆུབ་སེམས། །རྩིས་གདབ་བློ་དང་བྲལ་བ་ནི། །བལྟ་བ་ཡིན་གྱིས་སྤྲོས་པ་ཆོད། །ཡེ་ཤེས་རྒྱུན་ལ་བར་མ་ཆད། །དོན་ལས་གཞན་དུ་མ་བཀོལ་<milestone unit="line" n="345.3"/>བ། །གཡོ་འགུལ་མེད་པའི་དགོངས་པ་ཡིན། །བསྒོམ་པ་ཡིད་ཀྱིས་སྤྲོས་པ་ཆོད། །བྱ་བའི་སྤྱོད་པ་རྣམ་དག་ཅིང་། །བླང་བྱ་དོར་རྒྱུ་མེད་པ་དང་། །བྱར་མེད་གང་ལའང་ཆགས་ཞེན་མེད། །སྤྱོད་པ་ཡིན་གྱིས་སྤྲོས་པ་<milestone unit="line" n="345.4"/>ཆོད། །ཡེ་ཤེས་དྲི་མ་མེད་པ་ལ། །རང་ལ་ཡོད་རྟོགས་འདུ་འབྲལ་མེད། །རེ་དོགས་བློ་དང་བྲལ་བ་ནི། །འབྲས་བུ་ཡིན་གྱིས་སྤྲོས་པ་ཆོད། །ཡེ་ཤེས་གང་དུ་རྒྱ་མ་ཆད། །ཐམས་ཅད་འབྱུང་བའི་གཞིར་གྱུར་<milestone unit="line" n="345.5"/>པས། །གཞི་མ་ཡིན་གྱིས་སྤྲོས་པ་ཆོད། །ཐམས་ཅད་ཀུན་ཏུ་མ་བསྒྲིབས་པའི། །ཡེ་ཤེས་རང་དུ་སྣང་བ་དེ། །ཡེ་ཤེས་ཡིན་པས་སྤྲོས་པ་ཆོད། །རྟོག་པ་གཞན་གྱིས་གཡོག་ཏུ་མེད། །སྙིང་པོ་ཡིན་གྱིས་སྤྲོས་པ་<milestone unit="line" n="345.6"/>ཆོད། །རྟོག་པ་གཞན་ལ་རག་མ་ལས། །བསྒོམ་མེད་ཡིན་གྱིས་སྤྲོས་པ་ཆོད། །འདོད་པའི་དོན་འབྱུང་རིན་པོ་ཆེ། །ཡོན་ཏན་ཡིན་གྱིས་སྤྲོས་པ་ཆོད། །འཁོར་བ་རྩད་བཅད་མྱ་ངན་འདས། །འཁོར་འདས་མེད་ཀྱིས་<milestone unit="page" n="346"/><milestone unit="line" n="346.1"/>སྤྲོས་པ་ཆོད། །རིན་ཆེན་བཅུད་ཀྱི་ཡང་སྙིང་འདི། །རང་སྣང་ཉི་མ་ལྟ་བུར་གསལ། །སྒྲིབ་པ་མེད་ཀྱིས་སྤྲོད་པ་ཆོད། །གསལ་བྱེད་རིན་ཆེན་སྣང་བ་འདི། །མཐའ་ཡས་སེམས་ཅན་ཐམས་ཅད་ལ། །ཁྱབ་པར་གནས་<milestone unit="line" n="346.2"/>ཀྱིས་སྤྲོས་པ་ཆོད། །རིན་ཆེན་སྣང་བ་རང་འབར་འདི། །འགྲོ་བའི་བླ་མ་འདས་གྱུར་ཀྱང་། །འགྲོ་བ་མོས་པ་ལ་གནས་ན། །གཏིང་གསལ་མི་གཡོ་རིན་པོ་ཆེ། །རྟོག་མེད་ཡིན་གྱིས་སྤྲོས་པ་ཆོད། །རིན་ཆེན་བརྩུད་ཀྱི་<milestone unit="line" n="346.3"/>ཡང་སྙིང་འདི། །གཞི་ནི་མ་བཅོས་ལྷུན་གྱིས་གྲུབ། །བསམ་མེད་རང་བཞག་བསྒོམ་མེད་ལ། །བསམ་དུ་མེད་ཀྱིས་སྤྲོས་པ་ཆོད། །བདེ་ཆེན་མི་རྟོག་འགྱུ་བ་བྲལ། །ཡིད་ལ་མི་བྱེད་སྣང་བ་དག །རྩིས་གདབ་མེད་ཀྱིས་<milestone unit="line" n="346.4"/>སྤྲོས་པ་ཆོད། །ཡེ་ཤེས་རིན་ཆེན་མ་འགགས་གསལ། །རྩལ་སྣང་ཡིན་གྱིས་སྤྲོས་པ་ཆོད། །དབང་པོ་རབ་སྣང་རྒྱལ་བའི་སེམས། །འགྲོ་བ་ཀུན་ལ་རང་བཞིན་གནས། །མཐོང་བ་ལོག་པ་གཞན་ཡོད་ཀྱང་། །སངས་<milestone unit="line" n="346.5"/>རྒྱས་ལོགས་ནས་མི་རྙེད་པས། །རང་སངས་རྒྱས་ཀྱིས་སྤྲོས་པ་ཆོད། །ཆོས་ཉིད་སྐུ་ལ་འགྱུར་བ་མེད། །རང་རིག་བདེ་བ་ཆེན་པོའི་ངང་། ཁུ་ལ་མི་གནས་སྤྲོས་པ་ཆོད། །ཀུན་གྱི་བརྗོད་བྱ་སེམས་ཀྱི་དབྱིངས། །རང་<milestone unit="line" n="346.6"/>རང་མོས་པའི་ཤེས་པས་རྟོགས། །སྨོན་པར་འདོད་པ་རེ་ཞིག་གོ། །སྙིང་པོའི་ལམ་ལ་འདོད་པ་བྲལ། །རིག་པའི་རྩ་བ་བཅད་པ་ཡིས། །ཡིད་ལ་མི་བྱེད་རང་བཞིན་གནས། །ཐམས་ཅད་ཅི་སྣང་རང་བཞིན་གྱིས། །རང་<milestone unit="page" n="347"/><milestone unit="line" n="347.1"/>༄༅། །སྣང་ཆེན་པོར་སྤྲོས་པ་ཆོད། །ཡིད་ལ་བྱར་མེད་སྤྲོས་པ་ཆོད། །སེམས་ལ་བཞག་མེད་སྤྲོས་པ་ཆོད། །ཞེ་འདོད་ཀུན་བྲལ་སྤྲོས་པ་ཆོད། །ཅེས་གསུངས་སོ། །རིན་པོ་ཆེ་བཅུད་ཀྱི་ཡང་སྙིང་རྩ་བའི་རྒྱུད་<milestone unit="line" n="347.2"/>ལས། གླེང་གཞི་ཕུན་སུམ་ཚོགས་པའི་ལེའུ་སྟེ་དང་པོའོ།། །།དེ་ནས་ཡང་སེམས་ཉིད་སྟོན་པ་ཀུན་བཟང་ལ། །རྡོ་རྗེ་སེམས་དཔས་འདི་སྐད་གསོལ། །སངས་རྒྱས་སེམས་ཅན་གཉིས་ཀྱི་གཞི། །ཐོག་མའི་<milestone unit="line" n="347.3"/>གནས་ལུགས་ཇི་ལྟར་གནས། །ཞེས་གསོལ་པ་དང་། ཀུན་ཏུ་བཟང་པོས་འདི་སྐདགསུངས། །ཐོག་མཐའ་མེད་པའི་བར་དོ་ན། །མ་ཕྱེད་མི་ཕྱེད་སྙིང་པོ་མཉམ་པ་ཉིད། །རང་བཞིན་ཡོངས་ལ་ཁྱབ་པའི་སྟོང་ར་<milestone unit="line" n="347.4"/>ན། །ཡེ་ནས་ཡོངས་སུ་བཀོད་པའི་གཞལ་ཡས་ཁང་། །མ་སྐྱེས་མི་འགག་ཆོས་སྐུ་ལྷུན་གྲུབ་དབྱིངས། །མ་མཚོན་མི་མཚོན་མཚོན་མེད་ཆོས་སྐུ་དེ། །སྨྲ་མེད་བརྗོད་མེད་མཚོན་པ་མེད། །བསྟན་མེད་སྟོན་མེད་ཉན་པ་<milestone unit="line" n="347.5"/>མེད། །མིང་མེད་བཏགས་མེད་དངོས་པོ་མེད་། །བསྒྲུབ་མེད་རྩོལ་མེད་སྨོན་པ་མེད། །བླང་མེད་དོར་མེད་དགག་བསྒྲུབ་མེད། །སྣང་མེད་སྲིད་མེད་སྐྱེ་བ་མེད། །ཡུལ་མེད་སེམས་མེད་དབྱེ་བ་མེད། །བདག་མེད་<milestone unit="line" n="347.6"/>གཞན་མེད་གཉིས་སུ་མེད། །དགྲ་མེད་གཉེན་མེད་ཕྱོགས་རིས་མེད། །བདེ་མེད་སྡུག་མེད་གཉིས་ཀ་མེད། །རིག་མེད་འགྱུ་མེད་སེམས་པ་མེད། །དབུས་མེད་མཐའ་མེད་ཕྱོགས་མཚམས་མེད། །གསལ་དང་མི་<milestone unit="page" n="348"/><milestone unit="line" n="348.1"/>གསལ་དབྱེ་རུ་མེད། །ཤེས་མེད་རང་གནས་རྟོག་པ་མེད། །འདི་ཞེས་བསྟན་པར་བྱ་བ་ནི། །ཀུན་ཏུ་བཟང་པོས་མཚོན་བརྗོད་མེད། །མཆོག་ཏུ་གསང་བའི་སྙིང་པོ་ནི། །རྣ་དབང་གཞན་ལས་ཐོས་མི་འགྱུར། །དེ་བཞིན་<milestone unit="line" n="348.2"/>ལྕེ་ཡི་དབང་པོས་ཀྱང་། །དེ་ལ་བརྗོད་དུ་རྡུལ་ཙམ་མེད། །ཚོགས་བདུན་ཡུལ་མིན་སྙིང་པོ་དེ། །ཡོངས་ལ་ཁྱབ་པས་སྙིང་པོ་ཡིན། །ཆགས་མེད་ཅིར་ཡང་སྣང་བ་དེ། །མ་འགགས་རྩལ་གྱི་སྣང་བ་རྣམས། །མ་བཀོལ་<milestone unit="line" n="348.3"/>ཆོས་སྐུའི་ཀློང་དུ་ཐིམ། །ཡན་ལག་སྙིང་པོ་ངང་ཐིམ་པས། །སྙིང་པོ་ཡན་ལག་འཕྲད་པ་ཡིས། །གཉིས་མེད་ཆོས་སྐུ་ཆེན་པོར་འགྱུར། །མ་རིག་ལོགས་ནས་འགྱུ་སངས་པས། །རིག་མེད་ཆོས་སྐུ་རང་སངས་རྒྱས། །མ་<milestone unit="line" n="348.4"/>རིག་ཞབྲུལ་སྒོ་སངས་པས་ཡེ་ཤེས་རྒྱས། །གཉིས་འཛིན་རྟེན་མེད་རང་སངས་རྒྱས། །འཛིན་མེད་གདེང་མེད་འགྱུར་མེད་རྒྱས། །བྱ་བའི་ཆ་སངས་བྱར་མེད་རྒྱས། ཁུགས་ལས་ཐོག་མར་ཡེ་སངས་རྒྱས། །ཐོག་མའི་<milestone unit="line" n="348.5"/>སངས་རྒྱས་ཞེས་བྱའོ། །ཞེས་གསུངས་སོ། །རིན་པོ་ཆེའི་བཅུད་ཀྱི་ཡང་སྙིང་རྩ་རྒྱུད་ལས། ཐོག་མ་གཞིའི་གནས་ལུགས་དང་། ཀུན་བཟང་ཡེ་སངས་རྒྱས་པར་བསྟན་པའི་ལེའུ་སྟེ་གཉིས་པའོ།། །།དེ་ནས་<milestone unit="line" n="348.6"/>སེམས་ཉིད་ཀུན་བཟང་ལ། །རྡོ་རྗེ་སེམས་དཔས་འདི་སྐད་གསོལ། །རང་བཞིན་གཞི་རུ་མཉམ་པ་ན། ཀུན་བཟང་བྱ་བཙལ་མེད་སངས་རྒྱས། །ཁམས་གསུམ་སེམས་ཅན་ཅི་ལྷར་འཁྲུལ། །ཞེས་གསོལ་པ་དང་། ཀུན་<milestone unit="page" n="349"/><milestone unit="line" n="349.1"/>༄༅། །ཏུ་བཟང་པོས་བཀའ་སྩལ་པ། །ཡེ་ནས་ཡོངས་ཁྱབ་ཀུན་གཞིར་བརྗོད། །སྙིང་པོའི་རང་བཞིན་གཡོ་མེད་ལ། །སྣང་ཚུལ་རྒྱ་ཆད་མེད་པ་ཡི། །རྩལ་སྣང་ཟེར་རིག་མ་འགགས་པ། །འགྱུ་ལས་རླུད་གཡོས་<milestone unit="line" n="349.2"/>རིག་ཡོད་འགྱུ། །ཟེར་ལས་འོད་ཀྱི་ཚུལ་དུ་ཤར། །ལྡོག་ཐབས་མ་ཤེས་མ་རིག་པ། །གནད་དོན་མ་ཤེས་དོན་མ་རིག །དེ་ཕྱིར་མ་རིག་མུན་པར་གསུངས། །འགྱུ་བ་རླུད་གིས་རྒྱུ་བྱས་ནས། །སྒྲིབ་གཡོགས་མུན་པས་<milestone unit="line" n="349.3"/>བར་བཅད་དེ། །མ་རིག་འཁྲུལ་སྒོ་རྐྱེན་དུ་ཤར། །སུས་ཀྱང་བྱས་པ་མ་ཡིན་ཏེ། །ངང་ངམ་ཤུགས་ལས་གཡོས་པ་ཡིས། །ཡིད་ཀྱི་འཁོར་ལོ་གསུམ་དུ་འཁྲུལ། །ངོ་བོ་རང་ས་མ་ཟིན་པར། །རིག་པའི་ངོ་བོ་སྐྱེས་པ་<milestone unit="line" n="349.4"/>ཡིས། །ཀུན་ཏུ་འཚོལ་བའི་ཡིད་དུ་འཁྲུལ། །རང་བཞིན་རང་ས་མ་ཟིན་པས། །དེ་ལས་ཡིད་དུ་འགྱུས་པ་ཡིས། །གཏན་ལ་འབེབས་པའི་ཡིད་དུ་འཁྲུལ། །ཐུགས་རྗེས་རང་ས་མ་ཟིན་པར། །དེ་ལས་སེམས་སུ་<milestone unit="line" n="349.5"/>བཏགས་པ་ཡིས། །ངེས་པར་འཇོག་པའི་ཡིད་དུ་འཁྲུལ། །འཁོར་ལོ་གསུམ་དུ་འཁྲུལ་པ་ཡིས། །རིག་པའི་གཟུགས་དང་འོད་ཀྱི་གཟུགས། ཁྲ་ཡི་གཟུགས་དང་གསུམ་དུ་བྱུང་། །རིག་གཟུགས་བརྟེན་པ་མེད་པ་<milestone unit="line" n="349.6"/>ཡིས། །ཡིད་སེམས་ཕྱ་སངས་ཁྱེར་ནས་ནི། །ཕྱོགས་མཚམས་ཀུན་ཏུ་འགྱུ་བ་ཡིས། །མ་ཡིན་ཕ་ཡིན་ཆགསཞེནསྐྱེས། །དེ་ཡིས་མངལ་གྱི་ཁ་སྒོར་ཆུད། །ཕ་རྒྱུད་ཞེ་སྡང་རུས་སུ་སྨིན། །མ་རྒྱུད་འདོད་ཆགས་ཁྲག་ཏུ་<milestone unit="page" n="350"/><milestone unit="line" n="350.1"/>སྨིན། །དུག་གསུམ་རྒྱུ་ལས་ལུས་ངག་ཡིད། །བརྒྱུད་པ་རིམ་འཁྲུལ་འབྲས་བུར་སྨིན། །མེད་པ་གློ་བུར་འཁྲུལ་པ་དང་། །དངོས་པོ་རྐྱེན་སྣང་གསུམ་དུ་འཁྲུལ། །ཕ་མར་སྣང་སྟེ་ཕ་མར་བཏགས། །ཕ་མར་བཟུང་ལ་ཕ་<milestone unit="line" n="350.2"/>མར་ཞེན། །བུ་ཚ་སྣང་བས་བུ་ཚར་བཏགས། །བུ་ཚར་བཟུང་བས་བུ་ཚར་ཞེན། །ཡུལ་དང་ནོར་སྣང་ཡུལ་ནོར་བཏགས། །ཡུལ་ནོར་བཟུང་བས་ཡུལ་ནོར་ཞེན། །སྣང་བཏགས་བཟུང་ཞེན་ཞབྲུལ་པ་ལས། །སྣང་<milestone unit="line" n="350.3"/>སྲིད་ཐམས་ཅད་དེ་ལས་འཁྲུལ། །མེད་པར་ཡོད་བཟུང་ཡིད་སེམས་ཀྱིས། །རྨི་ལམ་ཚུལ་དུ་སྡུག་བསྔལ་མྱོང་། །ཁམས་གསུམ་འགྲོ་དྲུག་དེ་ཡིས་འཁྲུལ། །སྐྱེ་རྒས་ན་འཆིའི་སྡུག་བསྔལ་དང་། །མེད་པ་བཙལ་གྱིས་མ་<milestone unit="line" n="350.4"/>རྙེད་སྡུག །ཡོད་པ་ཤོར་གྱིས་དོགས་པའི་སྡུག །སྡང་བའི་དགྲ་དང་འཕྲད་ཀྱིས་དོགས། །བྱམས་པའི་གཉེན་དང་བྲལ་གྱིས་དོགས། །ལུས་ཀྱི་ན་ཚའི་སྡུག་བསྔལ་དང་། །སེམས་ནི་ཞེ་འདོད་སྡུག་བསྔལ་དང་། །སྣང་<milestone unit="line" n="350.5"/>བ་ཕྱོགས་རིས་སྡུག་བསྔལ་དང་། །དེ་སོགས་འབུམ་ཕྲག་མང་པོ་རྣམས། །སུས་ཀྱང་མ་ཉེས་རང་ཤུགས་ཡིན། །དཔེར་ན་སྲིན་གྱི་ཁ་ཆུ་དང་། །སྦུར་བ་བལ་དུ་ཐུམ་པ་འདྲ། །རང་ལས་བྱུང་ནས་རང་ཉིད་ཞབྲུལ། །ཐོ་<milestone unit="line" n="350.6"/>ཡོར་མི་མིན་མི་བཟུང་དང་། །ཐག་པ་སྦྲུལ་མིན་སྦྲུལ་བཟུང་དང་། །སྨིག་རྒྱུ་ཆུ་སྨན་ཆུ་བཟུང་གསུམ། །དཔེ་ཡིས་བསྟནཔདེབཞིནདུ། །མེདཔར་ཡོད་བཟུང་ཞབྲུལ་པ་ཡིན། །མི་བདེན་བདེན་བཟུང་འཁྲུལ་པ་<milestone unit="page" n="351"/><milestone unit="line" n="351.1"/>༄༅། །ཡིན། །མི་རྟག་རྟག་བཟུང་འཁྲུལ་པ་ཡིན། །དེ་ལ་སོགས་པ་འཁྲུལ་སྣང་སྡུག་བསྔལ་རྣམས། །ལས་དབང་རང་རྐྱེན་ཡིན་མོད་ཀྱི། །གཞི་ལ་མེད་པར་སྤྲོས་པ་ཆོད། །དཔེར་ན་ཧ་ལ་ནག་པོའི་དུག །མ་<milestone unit="line" n="351.2"/>ཤེས་ཟོས་པས་འཆི་གྱུར་ཏེ། །དུག་ཏུ་ངོ་ཤེས་ཟ་མི་སྲིད། །ཐབས་དང་སྔགས་ལྡན་དུག་ངོ་ཤེས། །དེ་ཟོས་མི་འཆི་སྨན་དུ་འགྱུར། །དེ་བཞིན་འཁྲུལ་པའི་དུག་ལྔ་རྣམས། །གཞི་ལ་མེད་པར་རྩད་ཆོད་པས། །འཁྲུལ་<milestone unit="line" n="351.3"/>མེད་ཡེ་ཤེས་རྣམ་པར་དག །མུན་རུབ་ནམ་ལངས་ཉི་ཤར་བཞིན། །མུན་པ་མ་སངས་འོད་དུ་གསལ། །ཡེ་ཤེས་རིན་ཆེན་ཉི་ཤར་བས། །མ་རིག་འཁྲུལ་པའི་མུན་པ་སངས། །འཁྲུལ་སྣང་མ་སྤངས་འོད་གསལ་<milestone unit="line" n="351.4"/>ཤར། །མ་རིག་འཁྲུལ་སྣང་ཐམས་ཅད་སངས། །ཡེ་ཤེས་མཁའ་གསལ་འཁྲུལ་མེད་རྒྱས། །འགྱུར་མེད་སངས་རྒྱས་ཆོས་སྐུར་གྱུར། །སྐྱེ་མེད་དབྱིངས་སུ་མངོན་སངས་རྒྱས། །འཁྲུལ་པ་མ་སྤངས་རྩད་ནས་<milestone unit="line" n="351.5"/>ཆོད། །འགྱུར་བ་མེད་པར་རྒྱས་ཐོབ་ལ། །བསམ་མེད་བརྗོད་མེད་དབྱིངས་སུ་སྡོད། །འཁྲུལ་སྣང་ཐམས་ཅད་རྩད་གཅོད་པས། །ཁམས་གསུམ་འཁོར་བ་ཕྱགས་མས་བཏབ། །མྱ་ངན་འདས་པའི་ཞིང་ཁམས་<milestone unit="line" n="351.6"/>ལ ཐམས་ཅད་སངས་རྒྱས་ཆོས་སྐུར་སྣང་། །ཞེས་གསུངས་སོ། རིན་པོ་ཆེ་བཅུད་ཀྱི་ཡང་སྙིང་སྤྲོས་གཅོད་རྩ་བའི་རྒྱུད་ལས། སེམས་ཅན་ཇི་ལྟར་འཁྲུལ་པ་དང་། དེའི་རྩད་གཅོད་ཐབས་བསྟན་པའི་ལེའུ་སྟེ་གསུམ་<milestone unit="page" n="352"/><milestone unit="line" n="352.1"/>པའོ།། །།དེ་ནས་སྟོན་པ་ཀུན་བཟང་ལ། །རྡོ་རྗེ་སེམས་དཔས་འདི་སྐད་གསོལ། །སེམས་སྡེ་ཇི་སྙེད་ཡོད་པ་རྣམས། །དེ་ཡི་སྤྲོས་པ་ཇི་ལྟར་བཅད། །ཅེས་གསོལ་པ་དང་། ཀུན་ཏུ་བཟང་པོས་བཀའ་སྩལ་<milestone unit="line" n="352.2"/>པ། །སེམས་སྡེ་སྤྲོས་གཅོད་བསྟན་པ་ལ། །ངོ་བོ་ཅིར་ཡང་གཟུང་མེད་ལ། །མཚན་ཉིད་ཅིར་ཡང་འཆར་བ་ལ། །སྣ་ཚོགས་ངེས་མེད་བསམ་འདས་ཏེ། །མ་བཅོས་མ་བསླད་མ་བསམ་པར མཐར་འཛིན་ཅིར་ཡང་<milestone unit="line" n="352.3"/>སེམས་པ་མེད། །དེ་བཞིན་ཉིད་དུ་སྤྲོས་པ་ཆོད། །རིན་ཆེན་བཅུད་ཀྱི་ཡང་སྙིང་སྤྲོས་གཅོད་རྩ་བའི་རྒྱུད་ལས། སེམས་ཀྱི་སྤྲོས་པ་གཅོད་པའི་ལེའུ་སྟེ་བཞི་པའོ།། །།དེ་ནས་སེམས་ཉིད་ཀུན་བཟང་ལ། །རྡོ་རྗེ་<milestone unit="line" n="352.4"/>སེམས་དཔས་འདི་སྐད་གསོལ། །ཆོས་སྡེ་ཇི་སྙེད་ཡོད་པ་རྣམས། །དེ་ཡི་སྤྲོས་པ་གང་དུ་བཅད། །ཅེས་གསོལ་པ་དང་། ཀུན་ཏུ་བཟང་པོས་བཀའ་སྩལ་པ། །བརྒྱད་ཁྲི་བཞི་སྟོང་ཐེག་པ་རྣམས། །ཆོས་ཀྱི་སྡེ་ཚན་ཐམས་<milestone unit="line" n="352.5"/>ཅད་ཀུན། །མཚན་ཉིད་ཅིར་ཡང་མ་ཡིན་པས། །འདི་ཞེས་བསྟན་དུ་མེད་པ་ལ། །བཤད་དུ་མེད་པར་མང་པོར་བཤད། །མང་པོ་མ་ཡིན་བསྟན་དུ་མེད། །འདུས་རྒྱུ་གཅིག་ལས་མེད་པ་ལ། །བཤད་པ་མང་བས་གོལ་<milestone unit="line" n="352.6"/>བར་བཤད། །དཔེ་ལ་དོན་ཉིད་མ་ཤོར་ལ། །དོན་ལ་དཔེ་གཉིས་མ་ལུས་ཏེ། །སེམས་ཆོས་གཉིས་སུ་དབྱེར་མེད་བསྟན། །ཆོས་དང་སེམས་སུ་འདྲེས་ཙ་ན། །ཆོས་ཀྱི་རྣམ་གྲངས་ཇི་སྙེད་རྣམས། །ཉན་བཤད་བསམ་<milestone unit="page" n="353"/><milestone unit="line" n="353.1"/>༄༅། །དང་ཤེས་སུ་མེད། །བསྟན་དུ་མེད་པར་སྤྲོས་པ་ཆོད། །རིན་ཆེན་བཅུད་ཀྱི་ཡང་སྙིང་སྤྲོས་གཅོད་རྩ་བའི་རྒྱུད་ལས། ཆོས་སྡེའི་སྤྲོས་པ་གཅོད་པའི་ལེའུ་སྟེ་ལྔ་པའོ།། །།དེ་ནས་སེམས་ཉིད་ཀུན་<milestone unit="line" n="353.2"/>བཟང་ལ། །རྡོ་རྗེ་སེམས་དཔས་འདི་སྐད་གསོལ། །རྒྱུད་སྡེ་ཇི་སྙེད་ཡོད་པ་རྣམས། །དེ་ཡི་སྤྲོས་པ་ཇི་ལྟར་བཅད། །ཅེས་གསོལ་པ་དང་། ཀུན་ཏུ་བཟང་པོ་བཀའ་སྩལ་པ། །གཞི་རྒྱུད་ལམ་རྒྱུད་འབྲས་བུའི་རྒྱུད། །དེ་<milestone unit="line" n="353.3"/>སོགས་རྒྱུད་སྡེ་ཇི་སྙིད་རྣམས། །སེམས་རྒྱུད་གཉིས་སུ་མེད་པར་འབྲེལ། །རྒྱུད་ཅེས་གཞན་དུ་མ་བཀོད་ལ། །སེམས་ཞེས་གཞན་དུ་མ་བཟུང་བར། །དབྱེ་བསལ་མེད་པར་དབྱེར་མེད་རྒྱུད། །རྩིས་གདབ་མེད་པར་<milestone unit="line" n="353.4"/>བསམ་མེད་རྒྱུད། །དགག་བསྒྲུབ་མེད་པར་བྱར་མེད་རྒྱུད། །རྒྱུད་ཀྱི་རྣམ་གྲངས་ཇི་སྙེད་རྣམས། །ཡིད་ལ་བྱར་མེད་སྤྲོས་པ་ཆོད། །སེམས་ལ་བཞག་མེད་སྤྲོས་པ་ཆོད། །བློ་ཡི་མ་བཅོས་སྤྲོས་པ་ཆོད། །རིན་ཆེན་<milestone unit="line" n="353.5"/>བཅུད་ཀྱི་ཡང་སྙིང་རྩ་བའི་རྒྱུད་ལས། རྒྱུད་ཀྱི་སྤྲོས་པ་གཅོད་པའི་ལེའུ་སྟེ་དྲུག་པའོ།། །།དེ་ནས་སེམས་ཉིད་ཀུན་བཟང་ལ། །རྡོ་རྗེ་སེམས་དཔས་འདི་སྐད་ཞུས། །དབང་སྡེ་ཇི་སྙེད་ཡོད་པ་རྣམས། །དེ་ཡིས་<milestone unit="line" n="353.6"/>སྤྲོས་པ་ཇི་ལྟར་བཅད། །ཅེས་གསོལ་པ་དང་། ཀུན་ཏུ་བཟང་པོས་བཀའ་སྩལ་པ། །དབང་བཞི་དབང་ནི་བཅོ་བརྒྱད་དང་། །དབང་སྡེ་ཇི་སྙེད་ཡོད་པ་རྣམས། །ཀུན་གྱི་སྤྱི་བསྡུས་སེམས་ཉིད་དབང་། །དབང་སེམས་<milestone unit="page" n="354"/><milestone unit="line" n="354.1"/>གཉིས་སུ་མེད་པར་འབྲེལ། གཉིས་མེད་གཅིག་ཏུ་འདྲེས་ཙ་ན། །དབང་ནི་ཆོས་སྐུ་སྐྱེ་འཇིག་མེད། །བསྐུར་ནི་འཕོ་འགྱུར་མེད་པར་བསྐུར། །ཐོབ་ནི་འགྱུར་མེད་སྙིང་པོ་ཐོབ། །དབང་ནི་སྣང་སྲིད་སེམས་ལ་<milestone unit="line" n="354.2"/>དབང་། །བསྐུར་ནི་དབྱེ་བསལ་མེད་པར་བསྐུར། །ཐོབ་ནི་རྩིས་གདབ་མེད་པར་ཐོབ། །དབང་ནི་དངོས་མེད་བྱང་ཆུབ་སེམས། །བསྐུར་ནི་བསམ་དུ་མེད་པར་བསྐུར། །ཐོབ་ནི་གཡོ་རྩོལ་མེད་པར་ཐོབ། །དབང་ནི་<milestone unit="line" n="354.3"/>ལུས་ངག་སེམས་ལ་དབང་། །བསྐུར་ནི་བྱ་བཙལ་མེད་པར་བསྐུར། །ཐོབ་ནི་སྐུ་གསུམ་འགྱུར་མེད་ཐོབ། །དེ་སོགས་དབང་གི་སྡེ་ཚན་རྣམས། །ཡིད་ལ་བྱར་མེད་སྤྲོས་པ་ཆོད། །དབྱེ་བ་མེད་པར་སྤྲོས་པ་<milestone unit="line" n="354.4"/>ཆོད། །བསྐུར་རྒྱུ་མེད་པར་སྤྲོས་པ་ཆོད། །རིན་ཆེན་བཅུད་ཀྱི་ཡང་སྙིང་སྤྲོས་གཅོད་རྩ་བའི་རྒྱུད་ལས། དབང་གི་སྤྲོས་པ་གཅོད་པའི་ལེའུ་སྟེ་བདུན་པའོ།། །།དེ་ནས་སྟོན་པས་ཀུན་བཟང་ལ། །རྡོ་རྗེ་སེམས་<milestone unit="line" n="354.5"/>དཔས་འདི་སྐད་གསོལ། །ཀློང་སྡེ་ཇི་སྙེད་ཡོད་པ་རྣམས། །དེ་ཡི་སྤྲོས་པ་ཇི་ལྟར་བཅད། །ཅེས་གསོལ་པ་དང་། ཀུན་ཏུ་བཟང་པོས་བཀའ་སྩལ་པ། །ཀློང་གི་སྡེ་རྣམས་ཇི་སྙེད་རྣམས། །ཀུན་གཞི་མཁའ་ཀློང་ཡངས་<milestone unit="line" n="354.6"/>པར་འདུས། །འཕོ་འགྱུར་མེད་པའི་ཀློང་ཆེན་དུ། །སྐྱེ་འགག་མེད་པར་ཐམསཅད་འདུས། །བྱང་ཆུབ་སེམས་ཀྱི་ཀློང་ཆེན་དུ། །སྨྲ་བསམ་བརྗོད་འདས་སྐྱེ་བ་མེད། །ཀ་དག་དབྱིངས་སུ་སྤྲོས་པ་ཆོད། །གང་ཡང་ཡིད་ལ་<milestone unit="page" n="355"/><milestone unit="line" n="355.1"/>༄༅། །བྱར་མེད་པས། །བློ་ལས་འདས་པར་སྤྲོས་པ་ཆོད། །ཆོས་ཉིད་མ་བཅོས་ཀློང་ཆེན་དུ། །སེམས་ལ་བསམ་མེད་སྤྲོས་པ་ཆོད། །ཁ་གཏིང་མེད་པའི་ཀློང་ཆེན་དུ། །རྩིས་འདབ་བྱར་མེད་སྤྲོས་པ་<milestone unit="line" n="355.2"/>ཆོད། །སྤྲོས་གཅོད་སྡེ་ལྔ་ཞེས་ནི་དེ་ལ་བྱ། །ཞེས་གསུངས་སོ། རིན་ཆེན་བཅུད་ཀྱི་ཡང་སྙིང་སྤྲོས་པ་གཅོད་པ་རྩ་བའི་རྒྱུད་ལས། ཀློང་སྡེའི་སྤྲོས་པ་གཅོད་པའི་ལེའུ་སྟེ་བརྒྱད་པའོ།། །།དེ་ནས་ཀུན་ཏུ་བཟང་<milestone unit="line" n="355.3"/>པོ་ལ། །རྡོ་རྗེ་སེམས་དཔས་འདི་སྐད་གསོལ། །སྤྲོས་གཅོད་སྡེ་ལྔ་དེ་ལྟར་ན། །ལྟ་སྒོམ་སྤྱོད་འབྲས་མན་ངག་སྤྲོས་པ་ཇི་ལྟར་གཅད། །ཅེས་གསོལ་པ་དང་། ཀུན་ཏུ་བཟང་པོས་བཀའ་སྩལ་པ། །ལྟ་བ་བརྒྱད་ཁྲི་བཞི་<milestone unit="line" n="355.4"/>སྟོང་རྣམས། །བལྟ་ཡུལ་ལྟ་མཁན་མེད་པ་ཡིས། །བརྟགས་ཞེན་མེད་པར་སྤྲོས་པ་ཆོད། །སྒོམ་པའི་རྣམ་གྲངས་ཇི་སྙེད་པ། །བསྒོམ་ཡུལ་སྒོམ་མཁན་མེད་པ་ཡིས། །ཡིད་ཀྱིས་མ་བཟུང་མ་ཡེངས་པར། །བློ་ཡིས་མ་<milestone unit="line" n="355.5"/>བཅོས་མ་བསམ་ཏེ། །དམིགས་མེད་རྟོག་པ་མེད་པ་ཡིས། །འགྱུར་མེད་ཀློང་དུ་སྤྲོད་པ་ཆོད། །སྤྱོད་པ་བྱ་བྱེད་ཐམས་ཅད་ཀུན། །གང་ཡང་བྱ་བ་བཏང་ལ་ནི། །ལུས་ངག་ཡིད་གསུམ་བྱ་བཙལ་མེད། །གང་སྣང་ལུས་<milestone unit="line" n="355.6"/>ལ་ཆགས་ཞེན་མེད། །སྒོ་ལྔ་ཅིར་སྣང་སེམས་མི་འཇུག །མ་ཆགས་མ་ཞེན་མེ་ཏོག་བུང་བ་བཞིན། །ཆགས་ཞེན་རྩོལ་བསྒྲུབ་མཐའ་དང་བྲལ། །བྱར་མེད་ཀློང་དུ་སྤྲོས་པ་ཆོད། །འབྲས་བུ་ཇི་སྙེད་ཡོད་པ་རྣམས། །ཡིད་<milestone unit="page" n="356"/><milestone unit="line" n="356.1"/>སྨོན་འབྲས་བུ་ངས་མ་བཤད། །སྙིང་པོའི་ཀློང་ནས་རྟོགས་པའི་ཡེ་ཤེས་ཤར། །གཞི་མོའི་དོན་རྟོགས་རང་སར་རང་ཉིད་ཐིམ། །དབྱེར་མེད་གཅིག་ཏུ་འདྲེས་པས་སྙིང་པོ་ཆོས་སྐུར་གྱུར། །སྐྱེ་མེད་རང་ས་ཟིན་པས་སྙིང་<milestone unit="line" n="356.2"/>པོ་ཀློང་ནས་ཤར། །ཞབྲུལ་པ་རྩད་ནས་ཆོད་པས་རྣམ་རྟོག་རང་སར་གྲོལ། །བརྗོད་མེད་ཀློང་དུ་གྱུར་པས་སྐྱེ་མེད་རྒྱ་ཡིས་ཐེབས། །སྐུ་གསུམ་འདུ་འབྲལ་མེད་པའི་ཀློང་དུ་སྤྲོས་པ་ཆོད། །མན་ངག་ཇི་སྙེད་ཡོད་པ་<milestone unit="line" n="356.3"/>རྣམས། །དྲན་པ་བཞིར་འགྱུར་ངས་མ་བཤད། །ཞེན་འཛིན་མེད་པའི་མན་ངག་ནི། །སྤྲོས་པའི་མཐའ་ལ་མི་ཞེན་ཏེ། །འཛིན་སེམས་མེད་པར་སྤྲོས་པ་ཆོད། །བདག་འཛིན་མེད་པར་སྤྲོས་པ་ཆོད། །གཟུང་འཛིན་མེད་<milestone unit="line" n="356.4"/>པར་སྤྲོས་པ་ཆོད། །དགག་བསྒྲུབ་མེད་པར་སྤྲོས་པ་ཆོད། །དབྱེ་བསལ་མེད་པར་སྤྲོས་པ་ཆོད། །རྩིས་གདབ་མེད་པར་སྤྲོས་པ་ཆོད། །ཡིད་ལ་མ་འགྱུས་སྤྲོས་པ་ཆོད། །རིག་པས་རིག་མེད་སྤྲོས་པ་ཆོད། །བློ་ཡིས་མ་<milestone unit="line" n="356.5"/>བཅོས་སྤྲོས་པ་ཆོད། ཤེས་པས་མ་ཕྱེ་སྤྲོས་པ་ཆོད། །སེམས་ཀྱིས་བསམ་མེད་སྤྲོས་པ་ཆོད། །ལུས་ཀྱིས་བྱར་མེད་སྤྲོས་པ་ཆོད། །ངག་གིས་བརྗོད་མེད་སྤྲོས་པ་ཆོད། །ཡིད་ཀྱིས་གཡོ་མེད་སྤྲོས་པ་ཆོད། །གཡོ་རྩོལ་<milestone unit="line" n="356.6"/>མེད་པར་སྤྲོས་པ་ཆོད། །འཕོ་འགྱུར་མེད་པར་སྤྲོས་པ་ཆོད། །སྐྱེ་བ་མེད་པར་སྤྲོས་པ་ཆོད། །འགག་པ་མེད་པར་སྤྲོས་པ་ཆོད། །སྐྱེ་འགག་གཉིས་མེད་སྤྲོས་པ་ཆོད། །དེ་སོགས་ཅིར་སྣང་རྩོལ་བསྒྲུབ་ཀྱི། །མཐའ་<milestone unit="page" n="357"/><milestone unit="line" n="357.1"/>༄༅། །ལས་འདས་པ་སྤྲོས་པ་ཆོད། །དོན་གྱི་སྤྲོས་གཅོད་རྣམ་ལྔར་གསུངས། །ཞེས་གསུངས་སོ། །རིན་པོ་ཆེ་བཅུད་ཀྱི་ཡང་སྙིང་རྩ་བའི་རྒྱུད་ལས། དོན་གྱི་སྤྲོས་གཅོད་བསྟན་པའི་ལེའུ་སྟེ་དགུ་<milestone unit="line" n="357.2"/>པའོ།། །།དེ་ནས་སྟོན་པ་ཀུན་བཟང་ལ། །རྡོ་རྗེ་སེམས་དཔས་འདི་སྐད་གསོལ། །རྒྱུད་ཀྱི་མཚན་ནི་ཇི་ལྟར་བཟུང་། །མཚན་མིང་བཏགས་ཐབས་བཤད་དུ་གསོལ། །ཀུན་ཏུ་བཟང་པོས་འདི་སྐད་<milestone unit="line" n="357.3"/>གསུངས། །དགོས་འདོད་མ་ལུས་འབྱུང་བའི་ཕྱིར། །རིན་པོ་ཆེ་ཡི་རྒྱུད་ཡིན་ནོ། །དུས་གསུམ་རྒྱལ་བའི་བ་་ཕྱུང་བས། །སེམས་ཉིད་བཅུད་ཀྱི་རྒྱུད་ཡིན་ནོ། །ཆོས་རྣམས་ཀུན་གྱི་ཡང་སྙིང་བསྡུས། །ཡང་སྙིང་ཉིང་<milestone unit="line" n="357.4"/>ཁུའི་རྒྱུད་ཡིན་ནོ། །སྡེ་ལྔའི་རྩ་བ་གཅོད་པའི་ཕྱིར། །སྤྲོས་གཅོད་རྩ་བའི་རྒྱུད་དུ་ཟུང་། །ཞེས་གསུངས་སོ། །རིན་པོ་ཆེ་བཅུད་ཀྱི་ཡང་སྙིང་སྤྲོས་གཅོད་རྩ་བའི་རྒྱུད་ལས། རྒྱུད་ཀྱི་མཚན་བཏགས་པའི་ལེའུ་སྟེ་བཅུ་<milestone unit="line" n="357.5"/>པའོ།། །།དེ་ནས་སྟོན་པ་ཀུན་བཟང་ལ། །རྡོ་རྗེ་སེམས་དཔས་འདི་སྐད་གསོལ། །རིན་ཆེན་བཅུད་ཀྱི་ཡང་སྙིང་མཆོག །སྤྲོས་གཅོད་རྩ་བའི་རྒྱུད་འདི་ནི། །གཏད་རྒྱ་གང་ཟག་གང་ལ་གཏད། །ཅེས་གསོལ་པ་<milestone unit="line" n="357.6"/>དང་། །ཀུན་ཏུ་བཟང་པོས་འདི་སྐད་གསུངས། །དཔེར་ན་སེང་གེའི་འོ་མ་ཡང་། །སྣོད་ངན་ཕལ་དུ་བླུགས་གྱུར་ན། །སྣོད་ཀྱང་འཇིག་ལ་བབ་ཀྱང་འབོ། །དེ་བཞིན་ཡང་སྙིང་རྩ་རྒྱུད་ཀྱང་། །སྣོད་ངན་ཕལ་ལ་གཏད་<milestone unit="page" n="358"/><milestone unit="line" n="358.1"/>གྱུར་ན། །ཆོས་ཀྱང་འཆོལ་ལ་རང་ཡང་བརླག ཁུད་ངན་སེར་སྣས་བཅིངས་པ་དང་། །ང་རྒྱལ་དྲེགས་པས་ཁེངས་པ་དང་། །མུ་ཅོར་སྨྲ་ཞིང་མཁས་འདོད་དང་། །མན་ངག་བསྒྲུབ་པར་མི་སེམས་པར། །ལག་ཏུ་ཐོབ་<milestone unit="line" n="358.2"/>ན་ཟོང་དུ་འཚོང་། །དེ་ལྟ་བུ་ལ་བསྟན་གྱུར་ན། །དུར་ཁྲོད་ངམ་ཤོད་གནས་ཉིད་དུ། །མཁའ་འགྲོ་དམ་ཅན་བཀའ་སྲུང་གིས། །མ་ཤི་བ་ཡི་སྔོན་རོལ་དུ། ཁྲ་ཁྲག་རློན་པ་ཟ་བར་བྱེད། །དེ་བས་སྣོད་ངན་མི་བསྟན་<milestone unit="line" n="358.3"/>ནོ། །ངང་རྒྱུད་བཟང་ཞིང་དད་པ་ཆེ། །དམ་ཚིག་གཞུང་བསྲུང་རྣམ་སྨིན་འཛེམ། །སེར་སྣ་ཆུང་ལ་གཏོང་ཕོད་ཆེ། །རིན་ཆེན་སྣོད་ལྡན་དེ་དག་ལ། །ཡང་སྙིང་རྩ་རྒྱུད་སྤྲོས་གཅོད་གཏད། །མན་ངག་གསང་ཚིག་ཐུབ་པ་<milestone unit="line" n="358.4"/>་ངསྐྱེསྙི་་ངཆེན་་ང་སེམེཅེ་ངཆེནངསྙིང<milestone unit="line" n="358.5"/>དང་། །སྣད་དང་ལྡན་པའ་ ས་བུ་ལ། །ཡང་ ང་སྤྲས་གཅད་རྩ་རྒྱུད་གཏད། །རན་ ་ལ་སགས་འདད་པའ་ཡན། །མ་ཆགས་ ར་སྣ་ ད་ལ་གཏད། ། ས་གསུངས་ས། །རན་ ་བཅུད་ཀྱ་ཡང་ ང་རྩ་བའ་རྒྱུད་<milestone unit="line" n="358.6"/>ལས། སྣོད་ལྡན་ལ་གཏད་རྒྱ་བསྟན་པའི་ལེའུ་སྟེ་བཅུ་གཅིག་པའོ།། །།རིན་པོ་ཆེ་བཅུད་ཀྱི་ཡང་སྙིང་སྤྲོས་གཅོད་རྩ་བའི་རྒྱུད་རྫོགས་སོ།། །།</p></div1>
        </body>
    </text>
</TEI.2>