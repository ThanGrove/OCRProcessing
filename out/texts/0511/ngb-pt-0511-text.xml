<!DOCTYPE TEI.2 SYSTEM "../data/xtib3.dtd">
<TEI.2 id="ngb-pt-0511-text.xml">
    <teiHeader lang="tib">
        <fileDesc>
            <titleStmt>
                <title><!--rdzogs pa chen po byang chub kyi sems mdzod kyi rgyud/-->རྫོགས་པ་ཆེན་པོ་བྱང་ཆུབ་ཀྱི་སེམས་མཛོད་ཀྱི་རྒྱུད།</title>
            </titleStmt>
            <publicationStmt lang="eng">
                <idno type="thdl">ngb-pt-0511-text</idno>
                <publisher id="thdl">
                    <orgName type="digital library">Tibetan &amp; Himalayan Library</orgName>
                    <address><addrLine rend="url">http://www.thlib.org/</addrLine></address>
                </publisher>
                <pubPlace>
                    <orgName type="university">University of Virginia</orgName>
                    <placeName>
                        <settlement type="city">Charlottesville</settlement>
                        <region type="state">Virginia</region>
                        <num type="zipcode">22904</num>
                    </placeName>
                    <date>2013-02-28</date>
                </pubPlace>
            </publicationStmt>
            <!-- Put SeriesDesc entity reference here after conversion -->
            <sourceDesc>
                <p>
                    <xptr id="tibbiblptr" n=""/>
                </p>
            </sourceDesc>
        </fileDesc>
        <profileDesc>
            <langUsage>
                <language id="ara">Arabic</language>
                <language id="bur">Burmese</language>
                <language id="chi">Chinese</language>
                <language id="dzo">Dzongkha</language>
                <language id="eng">English</language>
                <language id="fre">French</language>
                <language id="ger">German</language>
                <language id="hin">Hindi</language>
                <language id="ind">Indonesian</language>
                <language id="ita">Italian</language>
                <language id="jpn">Japanese</language>
                <language id="kor">Korean</language>
                <language id="lao">Lao</language>
                <language id="lat">Latin</language>
                <language id="mal">Malayalam</language>
                <language id="mnc">Manchu</language>
                <language id="mon">Mongolian</language>
                <language id="nxq">Naxi</language>
                <language id="nep">Nepali</language>
                <language id="pli">Pali</language>
                <language id="pan">Panjabi</language>
                <language id="per">Persian</language>
                <language id="pol">Polish</language>
                <language id="rus">Russian</language>
                <language id="san">Sanskrit</language>
                <language id="sin">Sinhala</language>
                <language id="spa">Spanish</language>
                <language id="tam">Tamil</language>
                <language id="tel">Telugu</language>
                <language id="tha">Thai</language>
                <language id="tib">Tibetan</language>
                <language id="tur">Turkish</language>
                <language id="urd">Urdu</language>
                <language id="vie">Vietnamese</language>
            </langUsage>

        </profileDesc>

    </teiHeader>
    <text>
        <body>
            <div1>
                <p><!--start=291.5; end=317.4--><milestone unit="line" n="291.5"/>མཁའ་མརྗོད་ཀྱི་རྒྱུད་ཅེས་བྱ་བ་རྫོགས་སོ།། །། ༄༅། །རྒྱ་གར་སྐད་དུ། ཨ་ཏི་མ་ཧྭ་བོ་དྷི་ཙིསྟ་ཀོཥ་དྷརྨ། མྱུ་ལ་ཨུ་ཀྭ་ཤ་དྭཏ་ཙྭ་ན་ཨ་ཀྭ་ཤ་ནཱ་མ། བོད་སྐད་དུ། རྫོགས་པ་ཆེན་པོ་བྱང་<milestone unit="line" n="291.6"/>ཆུབ་ཀྱི་སེམས་མཛོད་ཀྱི་ཆོས། རྩ་བ་ནམ་མཁའ་གཉིས་པ་ལས། ཡེ་ཤེས་ནམ་མཁའ་ཞེས་བྱ་བ། བཅོམ་ལྡན་འདས་བདུད་ཀྱི་སྟོབས་རབ་ཏུ་འཇོམས་པ་ལ་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་<milestone unit="page" n="292"/><milestone unit="line" n="292.1"/>གཅིག་ན། འོག་མིན་གྱི་གནས་མཆོག་དམ་པ་སྲ །རིགས་ལྔ་བདེ་གཤེགས་སངས་རྒྱས་དང་། །ཡེ་ཤེས་མཁའ་འགྲོ་རྣམ་ལྔ་དང་། །སྤྲིན་གྱི་ཤུགས་ཅན་བྱང་སེམས་བདུན། །ཀུན་ཏུ་བཟང་པོས་ལུང་བསྟན་ནས། །ལྷོ་<milestone unit="line" n="292.2"/>ཕྱོགས་ཡིད་འདྲེས་ཚལ་དག་ཏུ། །གཞོན་ནུ་རབ་ཏུ་དྭང་བ་ཡིས། །ལུང་བསྟན་སེམས་ཕྱོགས་ཆེན་པོའི་མཛོད། །བསྐལ་པ་དང་པོའི་ཐོག་མ་ལ། །འཁོར་འདས་ས་བོན་ཚུལ་དུ་གནས། །དེ་ནས་བར་གྱི་བསྐལ་པ་<milestone unit="line" n="292.3"/>ལ། །མྱུ་གུའི་ཚུལ་དུ་འབྱུང་བའི་དུས། །བསྐལ་པ་ཐ་མ་རྒྱབ་གྱེས་པ། །ཏིལ་གྱི་འབྲུ་ཙམ་དགེ་བའི་ལས། །མ་བསགས་ཀུན་བཟངས་རང་སར་གྲོལ། །ཏིལ་གྱི་འབྲུ་ཙམ་སྡིག་པའི་ལས། །མ་བྱས་འགྲོ་དྲུག་ཁམས་<milestone unit="line" n="292.4"/>གསུམ་འཁོར། །དགེ་སྡིག་ནང་ནས་གང་ཆེ་བ། །གཞི་སྣང་རྟོགས་དང་མ་རྟོགས་ཡིན། །མཛོད་ཆེན་གཅིག་གི་ངོ་བོ་བས། །ཆེ་བ་ལྔ་ཡི་ཀ་བ་བཙུགས། །ཐིག་ལེ་དྲུག་གི་གདུང་མ་བྲེས། །སྣང་བཅུ་བདུན་གྱི་ཕྱམ་གྱིས་<milestone unit="line" n="292.5"/>ཕུབ། །བརྒྱད་ཁྲི་བཞི་སྟོང་མིག་ཚགས་བྱས། །སྐུ་དང་ཡེ་ཤེས་ནོར་གྱི་དབྱིག །ཕྱག་རྒྱ་བཞི་ཡིས་རྒྱས་བཏབ་སྟེ། །ཕྱོགས་བཞི་སྒོ་མོ་གསལ་བ་ལ། །གཟུང་འཛིན་གཉིས་ཀྱི་སྒོ་ལྕགས་བཅུག །ལྡེ་མིག་མཐའ་ཡི་མོན་<milestone unit="line" n="292.6"/>བུས་ཁྱེར། །མཛོད་འདི་གང་གིས་མཐོང་གྱུར་པ། །དེ་ཚེ་སངསརྒྱསཉགགཅིགརྟོགས། །ནོར་རྫས་བཞི་ལ་ལོངས་སྤྱད་ནས། །དབུལ་བ་བྲལ་བའི་བདགཔོབཞིན། །ཡིདལབསམ་པ་ཡོངས་རྫོགས་ནས། །འདོད་<milestone unit="page" n="293"/><milestone unit="line" n="293.1"/>༄༅ པ་ཐམས་ཅད་རབ་ཏུ་འགྲུབ། །དེ་ཕྱིར་སྐལ་ལྡན་རྣལ་འབྱོར་གྱི། །དབང་ཕྱུག་ཆེན་པོ་འབད་པར་བྱ། །དབུས་ན་ཆོས་འབྱུང་ཆེན་པོའི་མཛོད། །ཨོ་གྱུར་སྔགས་ཀྱི་སྡོང་པོ་ཅན། །ཨེ་མ་གསང་བ་རྨད་དུ་<milestone unit="line" n="293.2"/>བྱུང་། །མི་ཟད་རྒྱན་གྱི་འཁོར་ལོ་སྐུ། ཁྲར་ནས་ཐིག་ལེ་ཆེན་པོའི་མཛོད། །མི་རྟོག་ཧཱུཾ༷་གི་ངོ་བོ་ཉིད། །ཨེ་མ་གསང་བ་རྨད་དུ་བྱུང་ཆོས། །ཆོས་སྐུ་རང་བྱུང་འོད་གསལ་སྐུ། །ལྷོ་ན་སྲིད་པ་ཆོས་ཉིད་མཛོད། །གསུང་<milestone unit="line" n="293.3"/>མཆོག་ཨ་ཡི་རྣམ་པ་ཅན། །ཨེ་མ་གསང་བ་རྨད་བྱུང་ཆོས། །ཡེ་ཤེས་དབྱིངས་ན་འོད་གསལ་སྐུ། །དབྱིང་ན་ཀུན་གཞི་སྙིང་པའི་མཛོད། །ཧ་ནི་འཕྲིན་ལས་ཀུན་གྱི་བདག །ཨེ་མ་གསང་བ་རྨད་དུ་བྱུང་ཆོས། །རྡོ་རྗེ་<milestone unit="line" n="293.4"/>མགོན་པོ་ཐུགས་ཀྱི་མཆོག །ཀུན་གཞིའི་མཛོད་ཆེན་ཁ་ཕྱེ་ནས། །གཡས་ན་ཆོས་ཉིད་རང་བྱུང་རྩ། །གཡོན་ན་ཡོན་ཏན་དང་འབྱེད་རྩ། །མདུན་ན་ཡེ་ཤེས་རང་བྱུང་རྩ། །རྒྱབ་ན་རང་རྒྱུད་ལས་ཀྱི་རྩ། །དབུས་ན་རྩ་<milestone unit="line" n="293.5"/>བརྒྱད་འདུས་པར་གནས། །མི་ཟད་རྒྱན་གྱི་འཁོར་ལོའི་སྐུ། །བདེ་གཤེགས་ཀུན་གྱི་སྐུ་གསུང་ཐུགས། །འདོད་ཁམས་རིགས་དྲུག་ས་བོན་དང་། །གཟུགས་ཁམས་བསམ་གཏན་ཨོ་གྱི་སྐུ། །གཟུགས་མེད་སྐྱེ་མཆེད་ཡི་<milestone unit="line" n="293.6"/>གེ་ཨ། །མ་ལུས་སེམས་ཅན་ཐམས་ཅད་ལ། །གནས་པ་རྩ་ཡི་དཀྱིལ་འཁོར་དང་། །རྟེན་པ་བདུད་རྩི་ཐིག་ལེ་ཁམས། ཁུབ་པ་སྔགས་ཀྱི་ངོ་བོ་ཉིད། །སྙིང་པོ་རླུདགི་ལས་རྣམས་རྫོགས། །མངོན་སུམ་སངས་རྒྱས་ཆེ་<milestone unit="page" n="294"/><milestone unit="line" n="294.1"/>བ་ནི། །འབྱུང་བ་ལྔ་པོ་བཅོམ་ལྡན་འདས། །བདག་ཉིད་སངས་རྒྱས་ཆེ་བ་ནི། །རང་ལུས་འབྱུང་བ་བཅོམ་ལྡན་འདས། །ཆོས་དབྱིངས་སངས་རྒྱས་ཆེ་བ་ནི། །འབྱུང་བ་ལྔ་ཉིད་ཆོས་ཀྱི་དབྱིངས། །དེ་ཡིན་སངས་རྒྱས་<milestone unit="line" n="294.2"/>ཆེ་བ་ནི། །དེ་མིན་སངས་རྒྱས་གཞན་ན་མེད། །ཐམས་ཅད་སངས་རྒྱས་ཆེ་བ་ནི། །འཁོར་འདས་མ་བཅོས་སངས་རྒྱས་ཉིད། །སྟོང་པ་གསུམ་གྱི་སྤྲོས་བྲལ་དྲུག །དེ་ནི་ཆོས་ཉིད་ཐིག་ལེ་ཉིད། །མ་འགགས་ཀུན་ཤར་<milestone unit="line" n="294.3"/>སྤྲོས་མེད་དག །དབྱིངས་ཀྱི་ཐིག་ལེར་རང་གི་གནས། །དབྱིངས་ཉིད་རྣམ་པར་དག་པ་ཡིས། །ཐིག་ལེ་གཟུང་འཛིན་དྲི་མ་བྲལ། །ངང་གིས་འོད་གསལ་ཡོངས་མ་བཅོས། །ཡེ་ཤེས་ཆེན་པོའི་ཐིག་ལེར་<milestone unit="line" n="294.4"/>གནས། །ཐམས་ཅད་ཀུན་ནས་རང་གནས་པས། །ཀུན་ཏུ་བཟང་པོའི་ཐིག་ལེ་ཡིན། །འཁོར་འདས་བཙལ་བ་མེད་པ་ནི། །ལྷུན་གྱིས་གྲུབ་པའི་ཐིག་ལེ་ཡིན། །འགྲོ་དྲུག་ཞེན་པའི་སྣང་བ་དྲུག །མུ་སྟེགས་ལོག་པའི་<milestone unit="line" n="294.5"/>སྣང་བ་དང་། །རྒྱུ་འབྲས་བློ་ཡི་སྣང་བ་དགུ །དབྱེར་མེད་ཀུན་བཟང་སྣང་བར་གཅིག །ཉོན་མོངས་བརྒྱད་ཁྲི་བཞི་སྟོང་གི །གཉེན་པོར་དེ་སྙེད་ཆོས་རྣམས་གསུངས། །དགུ་དང་ལྔ་དང་བཞི་དང་གསུམ། །མདོར་ན་སྐུ་<milestone unit="line" n="294.6"/>གསུམ་ཁོ་ན་ཡིན། །སྟོང་ཉིད་མེ་ལོང་མཉམ་པ་ཉིད། །སོ་སོར་རྟོག་པ་བྱ་བ་གྲུབ། །ཆོས་སྐུ་དངོས་མེད་ཕྱག་རྒྱ་ཆེ། །ལོངས་སྐུའི་འོད་འབར་དམ་ཚིག་རྒྱ། །རང་བྱུང་ཡེ་ཤེས་ཆོས་ཀྱི་རྒྱ། །ཐུགས་རྗེ་སྤྲུལ་སྐུ་ལས་ཀྱི་<milestone unit="page" n="295"/><milestone unit="line" n="295.1"/>༄༅། །རྒྱ། །ཐེག་པ་མ་ལུས་ཐམས་ཅད་ཀུན། །ཕྱག་རྒྱ་བཞི་ཡིས་རྒྱས་གདབ་བོ། །མུན་པའི་འཁོར་སྒོར་སྣང་བ་ནི། །འགྲོ་བ་དྲུག་དང་མུ་སྟེགས་གཉིས། །སྤྱོད་པའི་འདྲེན་སྒོར་སྣང་བ་ནི། །སྤྲུལ་སྐུའི་དམ་<milestone unit="line" n="295.2"/>ཆོས་ཉན་རང་སེམས། །ཐབས་ཀྱི་སྦྱོར་སྟོར་སྣང་བ་ནི། །ཀྲི་ཡ་ཨུ་པ་ཡོ་ག་ཉིད། །ངེས་པའི་གསང་སྒོར་སྣང་བ་ནི། །བསྐྱེད་དང་རྫོགས་དང་རྫོགས་པ་ཆེ། །སྒོ་བཞི་དག་ནས་ཞུགས་པ་ཡིས། །མཉམ་པའི་སྤྱི་མཛོད་<milestone unit="line" n="295.3"/>ཆེན་པོར་འགྲོ། །གཟུང་བ་ཡུལ་གྱི་བང་བའི་ནང་། །འཛིན་པ་སེམས་ཀྱིས་གཟེར་སྒོ་ཡིས། །ཐམས་ཅད་ཀུན་ལ་ཁྱབ་མོད་ཀྱང་། །ཐ་རམས་སྒོ་ལྕགས་ཕྱེད་པར་དཀའ། །མཐའ་ཡི་མུན་བུ་སྤྱི་འདུམ་གྱིས། །མ་<milestone unit="line" n="295.4"/>བསླབས་ཤེས་པའི་རྩལ་འཆང་བ། །ལྷ་ཡི་བི་ཤྭ་ཀར་མ་ལྟར། །བདེ་གཤེགས་བྱང་ཆུབ་སེམས་དཔའ་དང་། །སྤྲུལ་པའི་རིགས་འཛིན་མ་ལུས་པའི། །དགོངས་བརྡ་ངག་གི་ལྡེ་མིག་ཁྱེར། །བླ་མ་མཉེས་པར་བྱས་གྱུར་<milestone unit="line" n="295.5"/>ན། །ལྡེ་མིག་བཙལ་བའི་དུས་ལ་བབ། །མཛོད་འདི་མཐོང་བར་བྱ་བ་ཡང་། །དབུས་ཀྱི་ལྟེ་བ་མརྫོད་ཆེན་ལས། །མུ་ཁྱུད་བརྡ་དགྲ་ངེས་པ་གསུམ། །གླིང་བཞི་སྲིད་པ་རང་བྱུང་ཉིད། །ཁང་ཁྱིམ་བཅོ་བརྒྱད་ཐུགས་རྗེས་<milestone unit="line" n="295.6"/>བསྐོར། །ཁང་ཁྱིམ་བཞི་ཡི་རྩ་བ་ཅན། །གྲོང་ཁྱེར་བཞི་ཡི་མུ་ཁྱུད་མཛེས། །མ་ཧྭ་ཡོ་གའི་ངོ་སྤྲད་དང་། །ཨ་ནུ་ཡོ་གའི་ངོ་སྤྲད་དང་། །ཨ་ཏི་ཡོ་གའི་ངོ་སྤྲད་དང་། །གསང་སྒོར་དཔེ་དོན་རྟགས་གསུམ་གྱིས། །ངོ་<milestone unit="page" n="296"/><milestone unit="line" n="296.1"/>སྤྲད་ཐོབ་པའི་རྣལ་འབྱོར་པས། །ཆོས་སྐུ་ཐིག་ལེ་ཉག་གཅིག་རྟོགས། །ལྟ་བ་གནས་ལུགས་མ་ནོར་བ། །ཆོས་སྐུ་ཟང་ཐལ་ཆེན་པོ་ཡིན། །སྤྱོད་པ་མ་བཅོས་ལྷུག་པ་ཉིད། ཁུགས་འབྱུང་འགག་པ་མེད་<milestone unit="line" n="296.2"/>པར་སྤྱད། །སྒོམ་པ་དགོངས་པ་མ་ནོར་བ། །བྱིང་རྒོད་མེད་པའི་ངང་ལ་བཞག །འབྲས་བུ་ཐོག་མའི་རང་ས་ཉིད། །འཁྲུལ་པ་གཞི་ཡི་ཐོག་ཏུ་སངས། །ལྷ་ལ་དཔག་བསམ་ཤིང་བུ་དང་། །གནོད་སྦྱིན་བུམ་པ་བཟང་པོ་<milestone unit="line" n="296.3"/>དང་། །ཀླུ་ལ་ཡིད་བཞིན་ནོར་བུ་དང་། །སྣོད་འཛིན་གྲུབ་པ་ལག་པ་བཞིན། །རྣམ་རྟོག་བག་ཆགས་སྐྲུབས་འདི་ན། །མ་རིག་སྒོ་ངའི་སྦུབས་ཕྱེ་བས། །རིག་པའི་ཡེ་ཤེས་རྙེད་པར་འགྱུར། །རང་བཞིན་པར་དོར་བདེན་<milestone unit="line" n="296.4"/>པ་མཐོང་། །ཏིང་འཛིན་བར་དོར་བརྟན་པ་ཐོབ། །ཆོས་ཉིད་བར་དོར་དྲན་པ་སད། །སྲིད་པའི་བར་དོར་ཡེ་ཤེས་སྦུབས། །སྲིད་པའི་དྲ་བ་འཇོམས་པའོ། །སྤྲུལ་པས་ཡིད་ལ་བསམ་པ་རྫོགས། །འགྲོ་དོན་མ་ལུས་<milestone unit="line" n="296.5"/>རྫོགས་པ་ནི། །སྔར་འདྲིས་མི་དང་འཕྲད་བཞིན་འགྱུར། །མ་ནི་ཀུན་ཁྱབ་ཆེན་མོ་སྟེ། །བུ་ནི་རིག་པ་གསེར་བུ་ཉིད། །སྔོན་གྱི་བག་ཆགས་གོམས་དབང་གིས། །དུད་འགྲོའི་བུ་ལྟར་ནུ་མ་འཚོལ། །ཡང་ན་རང་བཞིན་<milestone unit="line" n="296.6"/>སྲོག་ཟོན་བྱེད། །མ་ཡི་པང་དུ་བུ་འགྲོ་བ། །མ་བུ་བརྡ་འཇལ་མན་ངག་འདིས། །རིན་ཆེན་གསང་བའི་སྦུབས་ནང་དུ། །འདོད་པ་ཐམས་ཅད་རབ་ཏུ་འགྲུབ། །ཐོག་མའི་རང་སར་སླེབ་ཅེས་བྱ། །སྔོན་ལས་འཕྲལ་རྐྱེན་<milestone unit="page" n="297"/><milestone unit="line" n="297.1"/>༄༅། །བརྩོན་འགྲུས་ཀྱིས། །སྐལ་ལྡན་རིགས་ཀྱི་བུ་མཆོག་ཡིན། །འཇིག་རྟེན་བྱ་བ་བཏང་བྱས་ལ། །ཐོས་བསམ་སྒོམ་པ་སྣ་ཚོགས་ཀྱིས། །ཐིག་ལེ་གསང་སྐོར་བསླབ་པར་གཅེས། །ཕྱི་རབས་ཀུན་ལ་<milestone unit="line" n="297.2"/>གདམས་པར་བཞག །ཅེས་སེམས་ཕྱོགས་ཆེན་པོ་མཛོད་ཀྱི་རྒྱུད། ཡེ་ཤེས་ནམ་མཁའ་ལས། མཛོད་རྩ་བའི་ལེའུ་སྟེ་དང་པོའོ།། །།དེ་ནས་བཅོམ་ལྡན་འདས་ཀྱིས་བརྡ་ངེས་པའི་ཏིང་ངེ་འཛིན་ལ་བཞུགས་<milestone unit="line" n="297.3"/>ནས་འདི་གསུངས་སོ། །འདི་ལྟར་སངས་རྒྱས་བཅོམ་ལྡན་འདས། །རྫོགས་པའི་སངས་རྒྱས་ཨ་ལས་བྱུང་། །ཨ་ནི་ཡིག་འབྲུ་ཀུན་གྱི་མཆོག །དོན་ཆེན་ཡི་གེ་དམ་པ་ཡིན། །ཁོང་ནས་འབྱུང་བ་སྐྱེ་བ་མེད། །ཚིག་ཏུ་<milestone unit="line" n="297.4"/>བརྗོད་པ་སྤངས་པ་སྟེ། །བརྗོད་པ་ཀུན་གྱི་རྒྱུ་ཡི་མཆོག །ཚིག་ཀུན་རབ་ཏུ་གསལ་བར་བྱེད། །ཡི་གེ་ཨ་ཡི་སྒྲ་འདི་ནི། །ཇི་སྙེད་ཆོས་ཀྱི་རྩ་བར་གསུངས། །མ་རིག་སྒོ་ངའི་སྐྲུབས་འབྱེད་པ། །སྲིད་པའི་དྭ་བ་འཇོམས་<milestone unit="line" n="297.5"/>པ་པོ། །ཉོན་མོངས་མ་ལུས་ཞི་བྱེད་པ། །འཁོར་བའི་རྒྱ་མཚོ་ཕ་རོལ་ཕྱིན། །སྦུབས་ཞེས་བྱ་བའི་བརྡ་འདི་ཡིས། །འཁོར་བ་འདི་ལས་གྲོལ་གྱུར་ནས། །མྱ་ངན་འདས་པའི་གོ་འཕང་ཐོབ ངེས་པའི་དོན་དུ་བཤད་པ་<milestone unit="line" n="297.6"/>ནི། །དང་པོར་རྣམ་རྟོག་བག་ཆགས་སྦུབས། །སྐུ་ནི་རྣམ་པ་གསུམ་དུ་གནས། །ཡེ་ཤེས་བཞི་རུ་གནས་པ་དང་། ཁྲེས་རབ་སྤྱན་དང་ལྡན་པས་ན། །མ་དག་འཁྲུལ་པའི་སྣང་བ་ལ། །ལོངས་སྐུ་འདྲ་འབག་ཕྱེད་སྐུ་<milestone unit="page" n="298"/><milestone unit="line" n="298.1"/>ཡིས། །མ་ཧྭ་ཡོ་གའི་ངོ་སྤྲོད་བྱ། །བར་དོར་ལྔ་ལྡན་རྟོགས་པར་བྱེད། །སྤྲུལ་སྐུ་འོད་ཁྱིམ་ཁ་སྦྱོར་གྱིས། །ཨ་ནུ་ཡོ་གའི་ངོ་སྤྲོད་བྱ། །ཆོས་ཉིད་བར་དོར་རྫོགས་ལྡན་རྟོགས། །ཆོས་སྐུ་རིན་ཆེན་མན་ཤེལ་གྱིས། །ཨ་ཏི་<milestone unit="line" n="298.2"/>ཡོ་གའི་ངོ་སྤྲོད་བྱ། །རིན་ཆེན་སྦུབས་སུ་དགོངས་པ་སྐྱལ། །ཐིག་ལེ་གསང་སྐོར་ངོ་སྤྲོད་ཀྱིས། །སྐུ་གསུམ་འདུ་འབྲལ་མེད་པའི་དོན། །ཉི་མའི་སྙིང་པོ་དག་ལ་སྤྲད། །རྫོགས་ལྡན་ཆེན་པོའི་དགོངས་པ་ཆོད། །དོན་གྱི་<milestone unit="line" n="298.3"/>ངོ་སྤྲོད་ཐག་ཆོད་ལ། །རྟགས་ཀྱི་ངོ་སྤྲོད་ཡིད་ཆེས་ཏེ། །དཔེ་ཡི་ངོ་སྤྲོད་ངོ་ཤེས་པས། །བློ་ཡི་ཐེ་ཚོམ་ཆོད་པ་ནི། །གྲོལ་བའི་དགོངས་པ་དམ་པའོ། །བར་དུ་ཡེ་ཤེས་སྒྱུ་མའི་སྦུབས། །སངས་རྒྱས་བཞི་བཅུ་རྩ་གཉིས་<milestone unit="line" n="298.4"/>སྐུ། །ཆོས་ཀྱི་སྤྱན་གྱི་འཁོར་འདས་གཟིགས། །དག་པ་འཇིག་རྟེན་སྣང་བ་འདིར། །སྤྲུལ་པའི་སྐྱེ་གནས་འགྲོ་དོན་མཛད། །འཁོར་བ་དག་ལས་གྲོལ་བ་ཡིན། ཁུ་ལུས་མངོན་དུ་གྱུར་པ་ཡིན། །འཁོར་འདས་མངོན་<milestone unit="line" n="298.5"/>སུམ་གཟིགས་པ་ཡིན། །ཆོས་སྐུ་རིན་ཆེན་གསང་བའི་སྦུབས། །ཡེ་ཤེས་མིག་གཅིག་དྲི་མ་མེད། །ཆོས་ལས་གྲོལ་བས་དགོངས་པ་ནི། །རྒྱུན་ཆད་མེད་པར་གནས་པས་ན། །བསམ་གཏན་བསམ་བྱ་བློ་ལྡན་<milestone unit="line" n="298.6"/>མཆོག །ཏིང་འཛིན་ལུས་ཅན་ལུས་ཀྱི་མཆོག །ཡང་དག་ཡེ་ཤེས་སྣང་བ་ཡིན། །ཕྱི་དང་ནང་དང་གསང་བ་དང་། །གསང་ཆེན་མ་ལུས་བཤད་པ་དང་། །རྩ་བར་གྱུར་པ་མ་ལུས་ཀུན། །བཅུ་གཉིས་མན་ངག་འདུས་པ་<milestone unit="page" n="299"/><milestone unit="line" n="299.1"/>༄༅། །ཡིས། །བརྡ་སྒྲ་ངེས་པའི་ཇ་ལོག་ཏུ། །མུ་ཁྱུད་བརྡ་སྒྲ་ངེས་པ་དང་། །ཇ་ལོག་བཤད་པའི་གནད་དུ་བསྟན་པ། །ཞེས་སེམས་ཕྱོགས་ཆེན་པོ་མཛོད་ཀྱི་རྒྱུད། །ཡེ་ཤེས་ནམ་མཁའ་ལས། །གདམས་པའི་<milestone unit="line" n="299.2"/>རྒྱུད་སྐོར་བཞི་བསྟན་པའི་ལེའུ་སྟེ་གཉིས་པའོ།། །།དེ་ནས་བཅོམ་ལྡན་འདས་ཀྱིས་ཐིག་ལེ་གསང་སྐོར་གྱི་རྩ་བའི་རྒྱུད་བཞི་ཐིག་ལེ་གསང་བ་ཆེན་པོའི་མཛོད་ནས་ཕྱུང་ངོ་། །དང་པོར་སློབ་མ་དད་ལྡན་<milestone unit="line" n="299.3"/>གྱིས། །བླ་མ་དམ་པ་བསྟེན་པར་བྱ། །སྲིད་པའི་དགོན་པ་ལས་རྒལ་བ། །སྟོན་པ་གཅིག་པུ་འགྲོ་བའི་བླ། །འཇིག་རྟེན་ཕྱོགས་བཅུར་རབ་གྲགས་པ། །ཆོས་ཀྱི་སྤྱིན་བདག་ཆེན་པོ་སྟེ། །བྱམས་པའི་གོ་ཆ་བགོས་པ་<milestone unit="line" n="299.4"/>སྟེ། །སྙིང་རྗེ་ཡི་ནི་ཡ་ལད་བགོས། །དེ་ནས་བླ་མ་དམ་པ་ནི། །མཚན་ཉིད་ལྡན་པ་སྨོས་ཅི་དགོས། །ནམ་ཡང་བླ་མར་གྱུར་པ་ལ། །དད་གུས་མོས་པ་བྱ་བ་ཡང་། །མཆོད་འོས་བསྟོ་འོས་ཕྱག་གི་གནས། །རྟག་ཏུ་རི་<milestone unit="line" n="299.5"/>མོར་བྱ་བའི་འོས། །བཀུར་འོས་རྗེས་པར་བྱ་བའི་མཆོག །ཕྱག་བྱར་འོས་པ་བླ་མའི་བར། །དེ་ནས་བླ་མ་དམ་པ་ལ། །དབང་བསྐུར་ཞུ་བར་བྱ་བ་ཡང་། །རིག་པ་རྩལ་གྱི་དབང་བསྐུར་ལས། །ཕྱི་ཡི་དབང་བསྐུར་བྱ་བ་<milestone unit="line" n="299.6"/>ནི། །རྡོ་རྗེ་རིན་ཆེན་དབང་བསྐུར་དཔལ། །རིན་ཆེན་ཀུན་བདག་དབང་ཕྱུག་སྟེ། །འཇིག་རྟེན་དབང་ཕྱུག་ཀུན་གྱི་བདག །རྡོ་རྗེ་འཆང་བ་ཀུན་གྱི་རྗེ། །ནང་གི་དབང་བསྐུར་བྱ་བ་ནི། །སྐུ་གསུང་ཐུགས་ལ་བྱིན་གྱིས་<milestone unit="page" n="300"/><milestone unit="line" n="300.1"/>བརླབས། །སངས་རྒྱས་ཀུན་གྱི་ཐུགས་ཆེ་བ། །སངས་རྒྱས་ཀུན་གྱི་ཐུགས་ལ་གནས། །སངས་རྒྱས་ཀུན་གྱི་སྐུ་ཆེ་བ། །སངས་རྒྱས་ཀུན་གྱི་གསུང་ཡང་ཡིན། །གསང་བའི་དབང་བསྐུར་བྱས་པ་ཡིས། །དོན་གྱི་ཐིག་ལེ་<milestone unit="line" n="300.2"/>དཀར་དམར་རྟོགས། །རྡོ་རྗེ་ཉི་མ་སྣང་བ་ཆེ། །རྡོ་རྗེ་ཟླ་བ་དྲི་མེད་འོད། །ཆགས་བྲལ་ལ་སོགས་ཆགས་པ་མེད། །ཁ་དོག་སྣ་ཚོགས་འབར་བའི་འོད། །དབང་བསྐུར་བ་ཡི་འབྲས་བུ་ཡིས། །བདག་ཀྱང་སངས་རྒྱས་<milestone unit="line" n="300.3"/>རྫུས་སྐྱེས་ཐོག །རྡོ་རྗེ་སྐྱིལ་ཀྲུང་རྫོགས་སངས་རྒྱས། །སངས་རྒྱས་འགྲོ་བའི་ཆོས་འཛིན་པ། །དཔལ་ལྡན་སངས་རྒྱས་པདྨ་སྐྱེས། །ཀུན་མཁྱེན་ཡེ་ཤེས་མཛོད་འཛིན་པ། །དེ་ལྟར་མཐར་ཐུག་འབྲས་བུ་ནི། །ཐོབ་<milestone unit="line" n="300.4"/>ནས་ཐེག་ཆེན་གཞན་དོན་མཛད། །འཁོར་བའི་སྡུག་བསྔལ་སེལ་འགྱུར་བ། །དཔེར་ན་སྨན་པ་ལྟར་འགྱུར་བ། །སྨན་པ་ཆེ་མཆོག་གཙོ་བོས་ཏེ། །ཟུག་རྔུ་འབྱིན་པ་བླ་ན་མེད། །སྨན་རྣམས་མ་ལུས་ལྗོན་པའི་<milestone unit="line" n="300.5"/>ཤིང་། །ནད་དོ་ཅོག་གི་དགྲ་ཆེ་བ། །དེ་ལྟར་རྩ་བའི་རྒྱུད་ཆེན་ནི། །ཁང་ཁྱིམ་གཅིག་གི་ནང་དུ་བཤད། །དེ་ནས་འགྲོ་དོན་མཛད་པའི་སྐུ། །འཇམ་དཔལ་དགོངས་པ་འདུས་པ་ནི། །གཟུགས་སྐུ་མ་ལུས་འདིར་འདུས་<milestone unit="line" n="300.6"/>པས། །ཞི་ཁྲོ་རྣམ་པ་གཉིས་སུ་གསུངས། །རིན་ཆེན་སྨུག་པོའི་གཞལ་ཡས་ན། །ཞི་བའི་སངས་རྒྱས་བཞུགས་པ་དང་། །ཀླད་པ་དུང་ཁང་གཞལ་ཡས་ན། །ཁྲོ་བོའི་སངས་རྒྱས་གནས་པ་དང་། །ཡེ་ཤེས་དབང་བསྐུར་<milestone unit="page" n="301"/><milestone unit="line" n="301.1"/>༄༅། །ཅོད་པཎ་ཅན། །རྫོགས་པའི་སངས་རྒྱས་རྒྱན་དུ་ཐོགས། །སྡུག་བསྔལ་གསུམ་གྱི་སྡུག་བསྔལ་ཞི། །གསུམ་སེལ་མཐའ་ཡས་གྲོལ་གསུམ་ཐོག །འཇམ་དཔལ་དགོངས་པ་འདུས་པ་ནི། །ཁང་ཁྱིམ་<milestone unit="line" n="301.2"/>གཅིག་གི་ནང་དུ་གསུངས། །དེ་ནས་གདམས་ངག་བསྒོམ་པར་བྱ། །རང་བཞིན་ལྷུན་གྲུབ་ཆོས་སྐུ་ལས། །ལོངས་སྤྱོད་རྫོགས་སྐུ་རྩལ་དུ་ཤར། །གདུལ་བྱ་འདུལ་བྱེད་སྤྲུལ་པའི་སྐུ། །བྱེད་པ་སེམས་ཅན་ཀུན་དོན་<milestone unit="line" n="301.3"/>བྱེད། །ཕན་འདོད་སེམས་ཅན་མཉེས་གཤིན་པ། །བཟང་ངན་ཤེས་ཤིང་འདུས་ཤེས་ལ། །ཁྱབ་བདག་དམ་ཤེས་དམ་ཚིག་ལྡན། །དུས་ཤེས་སེམས་ཅན་དབང་པོ་ཤེས། །རྣམ་གྲོལ་གསུམ་ལ་མཁས་པ་པོ། །སྐུ་<milestone unit="line" n="301.4"/>གསུམ་ཡེ་ཤེས་ལྔ་རྟོགས་པས། །རྟོགས་པ་མངོན་གྱུར་ཆོས་སྐུར་གནས། །ཉམས་ལེན་འཇམ་དཔལ་ཡེ་ཤེས་བརྒྱན། །ཁང་ཁྱིམ་གཅིག་གི་ནང་དུ་བཤད། །དེ་ནས་མཚན་དོན་དགོངས་པ་ཡིས། །འཇམ་དཔལ་དོན་<milestone unit="line" n="301.5"/>ཡང་རབ་བཤད་ན། །ཡེ་ཤེས་ལུས་ཅན་འཇམ་དཔལ་གྱི། །མིང་བརྗོད་པས་ནི་དོན་ཆེ་བ། །དག་པར་བྱེད་ཅིང་སྡིག་སེལ་བ། །མཚན་ནི་ཡང་དག་བརྗོད་པར་བཤད། །ཞི་བ་རྡོ་རྗེ་འཛིན་པ་དང་། །ཁྲོ་བོའི་དགོངས་པ་<milestone unit="line" n="301.6"/>འདུས་པ་ནི། །རྡོ་རྗེ་ཟབ་མོ་འཛིན་ན་ཛིག །རྡོ་རྗེ་བློ་གྲོས་དོན་བཞིན་རིག །ས་དང་ཕ་རོལ་ཕྱིན་པ་ཡིས། །དགོངས་པ་འདུས་པར་གྱུར་པས་ན། །ཕ་རོལ་ཕྱིན་པ་ཀུན་རྫོགས་པ། །ས་རྣམས་ཀུན་གྱི་རྒྱན་དང་<milestone unit="page" n="302"/><milestone unit="line" n="302.1"/>ལྡན། །དགོངས་པ་ཕྱི་ནང་ཀུན་འདུས་པས། །འཇམ་དཔལ་དགོངས་པ་འདུས་པའི་མཚན། །ཆོས་ཀྱི་སྐུ་ལ་ལོངས་སྐུས་བརྒྱན། །ལོངས་སྐུ་ཡེ་ཤེས་རྣམ་ལྔས་བརྒྱན། །ཡེ་ཤེས་ཐུགས་རྗེ་སྤྲུལ་སྐུས་བརྒྱན། །སྐུ་གསུམ་<milestone unit="line" n="302.2"/>ཡེ་ཤེས་ལྔ་ལྡན་ཅིང་། །ཞབྲུལ་ཚུལ་གྲོལ་ཚུལ་བསྟན་པ་ནི། །འཇམ་དཔལ་ཡེ་ཤེས་རྒྱན་དུ་བཤད། །མཚན་གྱི་དོན་རྣམས་སྟོན་འགྱུར་ཞིང་། ཁུད་ཀྱི་དགོངས་པ་མཚན་གྱིས་རྫོགས། །མཚན་དོན་སྟོན་པས་འཇམ་<milestone unit="line" n="302.3"/>དཔལ་ནི། །ཁང་ཁྱིམ་གཅིག་གི་ནང་དུ་བཤད། །ཅེས་སེམས་ཕྱོགས་ཆེན་པོ་མཛོད་ཀྱི་རྒྱུད། ཡེ་ཤེས་ནམ་མཁའ་ལས། རྩ་བའི་རྒྱུད་སྐོར་བཞི་བསྟན་པ་སྟེ་ལེའུ་གསུམ་པའོ།། །།དེ་ནས་བཅོམ་ལྡན་འདས་ཀྱི་<milestone unit="line" n="302.4"/>ནང་སྐོར་རྟོགས་པ་ཡེ་ཤེས་ཀྱི་འཁོར་ལོ་འདི་ཐུགས་ཀྱི་གསང་མཛོད་ཆེན་པོ་ནས་གསུངས་སོ། །དཔལ་ལྡན་རྡོ་རྗེ་སེམས་དཔའ་ཡིས། །ཐིག་ལེ་མཐར་ཐུག་དགོངས་པ་ཡིས། །གཞི་བཅས་ཐུགས་རྗེའི་ལྕགས་ཀྱུས་<milestone unit="line" n="302.5"/>བཟུང་། །ཡེ་ཤེས་གསང་བ་འཁོར་ལོ་ཆེ། །སངས་རྒྱས་མཉམ་སྦྱོར་དགོངས་པར་བཅས། །སྲིད་པའི་འཁོར་ལོ་དང་པོ་ཡིན། །འཇམ་དཔལ་དྲི་མེད་སྙིང་པོ་ཡིས། ཁུད་ལུང་མན་ངག་ཁོག་ཕུབ་ནས། །གཞུང་དུ་དྲིལ་<milestone unit="line" n="302.6"/>བར་བྱ་བ་ཡང་། །སངས་རྒྱས་འདུས་པ་མན་ངག་རྒྱུད། །རྒྱུད་རྣམས་མན་ངག་ཐུགས་ཀྱི་གཏེར། །སྲིད་པའི་འཁོར་ལོ་བཤད་པ་ལས། །དྲི་མེད་སྙིང་པོའི་དགོངས་པ་ཡིན། །སྦུབས་གསུམ་དགོངས་པས་གཞི་བཟུང་<milestone unit="page" n="303"/><milestone unit="line" n="303.1"/>༄༅། །ནས། །དེ་བཞིན་གཤེགས་པའི་ཆོས་ལྔ་དང་། །བྱང་ཆུབ་སེམས་དཔའི་ཆོས་བདུན་དང་། །ཏིང་འཛིན་ལྟ་བུའི་སྲོག་ཤིང་དྲུག །སྤྱན་རས་གཟིགས་ནི་སེང་གེ་སྒྲ། །སྲིད་པའི་འཁོར་ལོ་གསུམ་པ་<milestone unit="line" n="303.2"/>ཡིན། །སེང་གེ་འཁྱིལ་བའི་དགོངས་པ་ལས། །ཕྱི་ནང་གསང་བ་སྒྲུབ་པ་ནི། །རྟག་བཞི་བདུད་བཞི་རྒྱས་གདབ་བཞི། །གངས་ལ་ཉི་མ་ཤར་བ་དང་། །ཐོག་དང་གཟེར་དང་ཁྱུང་དང་ནི། །སྐར་མདའ་ལྟ་བུའི་མན་ངག་<milestone unit="line" n="303.3"/>གིས། །ཕྱག་ན་རྡོ་རྗེ་མེ་ལྕེའི་འཕྲེང་། །སྲིད་པའི་འཁོར་ལོ་བཞི་པ་ཡིན། །རིགས་གསུམ་རིགས་ཁྱབ་སྤྱི་དང་བཞིས། །མུ་ཁྱུད་གྲོང་ཁྱེར་བཞི་ཡིས་མཛེས། །ཞེས་སེམས་ཕྱོགས་ཆེན་པོ་མཛོད་ཀྱི་རྒྱུད། །ཡེ་ཤེས་ནམ་<milestone unit="line" n="303.4"/>མཁའ་ལས། ནང་གི་རྒྱུད་སྐོར་བཞི་གཏན་ལ་ཕབ་པའི་ལེའུ་སྟེ་བཞི་པའོ།། །།དེ་ནས་བཅོམ་ལྡན་འདས་དཔག་བསམ་གྱི་ཤིང་ལྗོན་ཤིང་རྒྱས་པའི་ཏིང་ངེ་འཛིན་ལ་བཞུགས་ནས་འདི་གསུངས་<milestone unit="line" n="303.5"/>སོ། །དཔག་བསམ་ཡོངས་སུ་ས་བརྟོལ་ཤིང་། །རྩ་བ་རྣམ་པ་ལྔར་ཟུར་པ། །པདྨ་འཁྱིལ་པ་སྐུ་ཡི་རྒྱུད། །ཆོས་དབྱིངས་ཡེ་ཤེས་བསྟན་པར་བྱེད། །རྡོ་རྗེ་རྩེ་མོ་གསུང་གི་རྒྱུད། །སོ་སོར་རྟོགས་པའི་ཡེ་ཤེས་<milestone unit="line" n="303.6"/>གཅོད། །རིན་ཆེན་དཔུང་པ་ཐུགས་ཀྱི་རྒྱུད། །མེ་ལོང་ལྟ་བུ་ཡེ་ཤེས་གསལ། །བསོད་ནམས་བྱམས་པ་བརྩེགས་པ་ནི། །མཉམ་ཉིད་ཡེ་ཤེས་ཡོན་ཏན་རྒྱུད། །འཕྲིན་ལས་མཁའ་གསལ་ཉི་མ་ནི། །བྱ་བ་གྲུབ་པའི་ཡེ་<milestone unit="page" n="304"/><milestone unit="line" n="304.1"/>ཤེས་ཡིན། །དཔག་བསམ་ཤིང་གི་རྩ་བ་ལྔ། །སྡོང་པོ་གཅིག་ཏུ་དྲིལ་ནས་གནས། །ལྟ་བའི་ངོ་བོ་རང་ཤར་བས། །ཡེ་ཤེས་བླ་མ་ཆེན་པོའི་རྒྱུད། །ལྟ་བའི་གནད་རྣམས་ཡོངས་སྤྱོད་པ། །འཁོར་བ་དོང་དཀྲུགས་ཆེན་<milestone unit="line" n="304.2"/>པོའི་རྒྱུད། །ཆོས་ཉིད་དོན་ལ་སྒོམ་དུ་མེད། །གང་ཟག་བློ་ལ་སྒོམ་དུ་ཡོད། །མཉམ་པར་གཞག་པས་བསམ་གཏན་བསྒོམ། །རྗེས་ཀྱི་ཤེས་པ་སྤྱོད་པར་བྱེད། །རྣལ་འབྱོར་རབ་འབྲིང་ཐ་མས་བཅད། །རྨ་བྱ་འཇིང་<milestone unit="line" n="304.3"/>བསྣོལ་རྒྱུད་ཆེན་གཉིས། །འབྲས་བུ་སྐུ་དང་འོད་ཟེར་ནི། །མཛེས་པས་ལྷ་མོ་འོད་ཟེར་ཅན། །དཔག་བསམ་ལྗོན་ཤིང་ཆེན་པོ་ལ། །ཡལ་ག་སྐྱེས་ནས་ལོ་འདབ་རྒྱས། །ལྟ་བ་འགྱུར་བ་མེད་པ་ནི། རྒྱལ་མཚན་རྩེ་མོ་ལྟ་<milestone unit="line" n="304.4"/>བུར་གསལ། །བསྒོམས་པས་ཉོན་མོངས་དྲི་མ་མེད། །ནོར་བུ་ཆུ་འདངས་ལྟ་བུར་གནས། །སངས་རྒྱས་སྦྱོད་པས་ཚེ་དབང་བསྐུར། །དབང་བསྐུར་བླ་མ་རིན་པོ་ཆེ། །འབྲས་་མངོན་པར་སངས་རྒྱས་རྟགས། །སྐུ་<milestone unit="line" n="304.5"/>གདུང་རིང་བསྲེལ་ཆེན་པོའི་རྒྱུད། །དཔག་བསམ་ཤིང་ཆེན་རྒྱས་པ་ལ། །མེ་ཏོག་རབ་ཏུ་གསལ་བ་ནི། །གཞི་རྣམས་རབ་ཏུ་ལྡིངས་པས་ན། །མཚན་ཉིད་བཞི་དང་ལྡན་པར་བྱ། །མཛོད་དང་ལྡེ་མིག་ནོར་<milestone unit="line" n="304.6"/>རྫས་སྤྱོད། །ཞལ་ཆེམས་གསུམ་པར་བཞག་པ་ཡིན། །དཔེ་དོན་རྟགས་གསུམ་ངོ་སྤྲོད་པས། །སྐུ་དང་གསུང་དང་ཐུགས་ཏིག་གསུམ། །དགོངས་པ་མྱ་ངན་ཆོས་སྐུར་འདའ། །བདུད་རྩི་ཡང་ཞུན་ལྟ་བུར་<milestone unit="page" n="305"/><milestone unit="line" n="305.1"/>༄༅། །བཞུགས། །དཔག་བསམ་ལྗོན་ཤིང་ཆེན་པོ་ལ། །འབྲས་བུ་རབ་ཏུ་སྨིན་པ་ལྟར། །བརྒྱུད་པ་རིགས་འཛིན་འབྲས་བུ་དང་། །མྱ་ངན་འདས་པ་གང་ཟག་འབྲས། །བཅོ་བརྒྱད་ཆེས་འབྲས་མན་ངག་<milestone unit="line" n="305.2"/>ལུང་། །བམ་པོ་གསུམ་པའི་ལུང་ཆེན་གསུངས། །ཞེས་སེམས་ཕྱོགས་ཆེན་པོ་མཛོད་ཀྱི་རྒྱུད། །ཡེ་ཤེས་ནམ་མཁའ་ལས་ཕྱིས་སྐོར་ཐུགས་རྗེ་ཆོས་ཀྱི་འཁོར་ལོ་བསྟན་པའི་ལེའུ་སྟེ་ལྔ་པའོ།། །།དེ་ནས་<milestone unit="line" n="305.3"/>བཅོམ་ལྡན་འདས་ཀྱིས་རྒྱུད་ཐམས་ཅད་ཀྱི་མདུད་པ་ཡོངས་སུ་འགྲོལ་བའི་ཏིང་ངེ་འཛིན་ལ་བཞུགས་ནས་འདི་གསུངས་སོ། །མཁས་པར་གྱུར་བ་པརྙི་ཏས། །ངོ་བོ་ངེས་ཚིག་དབྱེ་བ་ཡིས། །དོན་བཤད་མཛེས་པའི་སྤྱི་<milestone unit="line" n="305.4"/>དོན་དགོངས། །དེ་ཕྱིར་ཐིག་ལེ་ཀུན་གསལ་བཤད། །རྣལ་འབྱོར་པ་ནི་ཀུ་སུ་ལུས། །རང་དོན་ཉམས་སུ་ལེན་གྱུར་པས། །དགོངས་པ་མ་ནོར་གསོལ་བ་ནི། །དེ་ཕྱིར་ཐིག་ལེ་ཀུན་འདུས་བཤད། །རྒྱུ་དོན་མ་ལུས་<milestone unit="line" n="305.5"/>མངོན་པར་རྟོགས། །དགོངས་པའི་དོན་རྣམས་ཆོ་ག་ལྟར། །ལས་ཀྱི་བྱ་བ་ཚང་གྱུར་པས། །ཨུཙ་རུ་སློབ་དཔོན་བཞིན། །དེ་ཕྱིར་ཐིག་ལེ་ཀུན་རིག་རྒྱུད། །བྱ་བ་བྱེད་པ་དག་ལའང་བཤད། །རྣལ་འབྱོར་པ་ནི་སེམས་<milestone unit="line" n="305.6"/>ཉིད་ལ། །ཞིབ་མོར་ལྟ་ཞིང་སྤྱོད་འགྱུར་བ། །དབང་པོ་ཐ་མར་གྱུར་པ་རྣམས། །སྒོམ་གྱི་གནད་དང་ཐུན་ཚོད་འཛིན། །རིམ་པས་དོན་ལ་འཁྲིད་བྱེད་ཅིང་། །གདམས་པའི་གནད་ཀྱིས་སྟོན་བྱེད་པས། །བློ་དམན་གང་<milestone unit="page" n="306"/><milestone unit="line" n="306.1"/>ཟག་གྲོལ་བྱའི་ཕྱིར། །དེ་ཕྱིར་ཐིག་ལེ་ཀུན་སྤྱོད་བཤད། །ཅེས་སེམས་ཕྱོགས་ཆེན་པོ་མཛོད་ཀྱི་རྒྱུད་ཡེ་ཤེས་ནམ་མཁའ་ལས། བཤད་རྒྱུད་ཆེན་པོ་བཞིའི་མཛོད་བསྟན་པ་སྟེ་ལེའུ་དྲུག་པའོ།། །།དེ་ནས་བཅོམ་<milestone unit="line" n="306.2"/>ལྡན་འདས་ཀྱིས་སྒོ་རྣམས་རབ་ཏུ་འབྱེད་པར་བྱེད་པ་འདི་ཕྱི་རབས་ཀྱི་རྣལ་འབྱོར་པ་ལ་ལུང་རབ་ཏུ་གསལ་བར་གསུངས་སོ། །ཕྱི་ཡི་ལྕགས་རིན་པོ་ལ། །ཟླ་གམ་གཅིག་པའི་སྒོ་གནས་པ། །ཙཎྜལོག་སྤྱོད་ཅན་གྱིས་<milestone unit="line" n="306.3"/>བསྲུངས། །དེ་ཡི་ལྡེ་མིག་བསྟན་པ་ནི། །དོན་ལ་ཁོག་དབུགས་སྟོང་ཐུན་དང་། །དཀྱུས་ལས་སྤྱད་བསྡུས་དོན་དང་། །ཚིག་གི་འབྲུ་འཇོམས་ལྡེ་མིག་གསུམ། །སྒོ་འདི་ཕྱེ་ནས་བཤད་པ་ནི། །གང་ཟག་བཞི་ཡི་དོན་དུ་<milestone unit="line" n="306.4"/>དགོངས། །བཤད་པའི་རྒྱུད་རྣམས་གྲོལ་བར་བྱེད། །ཁང་ཁྱིམ་བཅོ་བརྒྱད་ཕྱི་སྒོ་བདུན། །སྒོ་བ་སྤྲིན་གྱི་ཤུགས་ཅན་བདུན། །དེ་འབྱེད་པ་ཡི་ལྡེ་མིག་གསུམ། །རྒྱུད་དང་མན་ངག་ལུང་གསུམ་གྱིས། །ཕུན་སུམ་ཚོགས་<milestone unit="line" n="306.5"/>པ་རྣམས་ལྔ་དང་། །དགོས་དོན་ལྔ་དང་མདོ་གཅོད་བདུན། ཁུད་ལུང་མན་ངག་གསལ་བར་བྱེད། །གླིང་བཞི་སྲིད་པ་རང་བྱུང་ལ། །ཚད་མེད་བཞི་ཡི་སྒོ་ཤར་ནས། །དམ་པ་དཔལ་བཞིའི་སྒོ་སྲུངས་ཅན། །ལྡེ་མིག་<milestone unit="line" n="306.6"/>བཞི་ཡིས་འབྱེད་འགྱུར་བ། །རིགས་གསུམ་མགོན་པོའི་དགོངས་པ་ཅན། །རིགས་ཁྱབ་རྡོ་རྗེ་སེམས་དཔའ་ཡི། །དགོངས་པ་ཐིག་ལེ་མཐར་ཐུག་པ། །རང་བྱུང་སྲིད་པའི་འཁོར་ལོ་འབྱེད། །ཁང་ཁྱིམ་བཞི་ཡི་རྩ་བ་<milestone unit="page" n="307"/><milestone unit="line" n="307.1"/>༄༅། །ལ། །བདག་གཞན་བགྲོད་པའི་སྒོ་གཉིས་ན། །ཕྱག་ན་རྡོ་རྗེའི་སྒོ་བ་བཞུགས། །སྟོན་པ་གཉིས་ཀྱི་ལྡེ་མིག་ནི། །ཕྱི་ནང་དག་པའི་གང་ཟག་ལ། །ཕྱི་ཡི་སྟོན་པ་ཤཱཀྱ་ཐུབ། །ནང་སྣང་དག་པའི་གང་ཟག་<milestone unit="line" n="307.2"/>ལ། །ནང་གི་སྟོན་པ་རྡོ་རྗེ་འཆང་། །དུས་གསུམ་སངས་རྒྱས་དགོངས་པ་ཡིས། །འཇམ་དཔལ་སྒྱུ་འཕྲུལ་དྲ་བ་ཡི། །རྩ་རྒྱུད་སྡེབས་བཞིའི་ཁོང་སྡེབས་ན། །ཡང་དག་དོན་ལ་དྲིལ་ནས་འབྱེད། །མུ་ཁྱུད་བརྡ་སྒྲ་ངེས་པ་<milestone unit="line" n="307.3"/>དང་། །ཇ་ལོག་གསུམ་གྱིས་བརྒྱན་པ་ལ། །སྒོ་མེད་སྦས་པའི་གཏེར་ཁྱིམ་དེ། ཤེན་ཏུ་གསང་ནས་རྣ་རྒྱུད་འབྱེད། །དབུས་ཀྱི་ལྟ་བ་མཛོད་ཆེན་ལ། །མུན་པའི་འཁོར་སྒོ་ལ་སོགས་བཞི། །ཐེག་པ་བཞི་ཡི་ལྡེ་མིག་<milestone unit="line" n="307.4"/>གིས། །ཕྱེ་ནས་མཛོད་དུ་འཇུག་པ་ཡང་། །མཁའ་འགྲོ་མ་བཞིའི་སྒོ་སྲུངས་ལ། །མཉེས་ནས་གཏེར་ཆེན་བསྟན་པ་ནི། །དང་པོ་ཤར་དུ་ངོ་སྤྲོད་རྒྱུད། །སྐུ་གསུམ་སྣང་བ་གསལ་བར་སྟོན། །ལྷོ་རུ་རིན་ཆེན་འོད་གསལ་<milestone unit="line" n="307.5"/>བ། །དྲི་མེད་རྣམ་པར་དག་པའི་རྒྱུད། །ནུབ་ཏུ་ལྷུན་གྲུབ་ཇི་བཞིན་མ། །རྣམ་པར་དག་པའི་རྒྱུད་ཆེན་མཛོད། །བྱང་དུ་དྲི་མེད་རྣམ་དག་པ། །སངས་རྒྱས་དགོངས་པ་འདུས་པའི་རྒྱུད། །དབུས་ན་མཛད་ཆེན་དགོངས་པ་<milestone unit="line" n="307.6"/>ནི། །དུར་ཁྲོད་ཕུང་པོ་འབར་བའི་རྒྱུད། །བྱེ་བྲག་རྒྱུད་ལྔའི་མཛོད་ཆེན་རྣམས། །སྤྱིར་ནི་གཅིག་ཤེས་ཀུན་གྲོལ་བ། །ཆོས་སྐུ་ཐིག་ལེ་ཉག་གཅིག་ལ། །གནས་ཚུལ་སྐུ་གསུང་ཡོན་ཏན་ལས། །སྟོང་གསལ་བདེ་ཡོན་མི་<milestone unit="page" n="308"/><milestone unit="line" n="308.1"/>འགག་དེ། །ངོ་བོ་སྟོང་པར་གནས་པ་དང་། །རང་བཞིན་གསལ་བར་ཤར་བ་དང་། །རྣམ་པ་བདེ་བར་གོ་བ་དང་། །ཡོན་ཏན་ཅིར་ཡང་མི་འགག་ལ། །འཕྲིན་ལས་ཐོགས་པ་མེད་པར་འཆར། །འབྱུང་བ་ལྔ་རུ་སྣང་བ་<milestone unit="line" n="308.2"/>ནི། །ངོ་བོ་སྟོང་པ་ནམ་མཁའ་ལ། །རང་བཞིན་གསལ་བ་སྲ་བའི་ས། །རྣམ་པ་བདེ་བར་འབར་བའི་མེ། །ཡོན་ཏན་མི་འགག་འབྱུང་བ་ཆུ། །འཕྲིན་ལས་ཐོགས་པ་མེད་པ་རླུ་་། །སྣོད་ཀྱི་འཇིག་རྟེན་ཞེས་བྱ་<milestone unit="line" n="308.3"/>བ། །སེམས་ཅན་ཀུན་གྱི་གནས་དང་རྟེན། །སྤྱོད་པའི་མྱུ་གུ་གྱུར་པས་ན། །གཟུང་བའི་ཡུལ་ཞེས་བྱ་བ་ཡིན། ཁྲེས་པས་མ་ཟིན་བདུད་སྣང་བ། །སྟོང་པས་འདུས་པའི་རྩེ་ཤིང་སྣང་། །གསལ་བས་ནུས་པ་ལྕི་བ་<milestone unit="line" n="308.4"/>དང་། །བདེ་བས་ཚ་ཞིང་རྣོ་བ་དང་། །མི་འགག་པ་ལས་བསིལ་བ་དང་། །ཐོགས་པ་མེད་པས་ཡང་བའོ། །རོ་ཡང་རྣམ་པ་ལྔར་སྣང་བ། །སྟོང་པས་རོ་རྣམས་འདུས་པ་དང་། །གསལ་བས་ས་ནི་མངར་བར་<milestone unit="line" n="308.5"/>འགྱུར། །བདེ་བ་ལས་ནི་ཚ་ཞིང་སྒྱུར། །མི་འགག་པ་ནི་ལན་ཚྭའི་རོ། །ཐོགས་མེད་རླུད་ནི་བསྐ་བའོ། །སྐྱེ་བ་རྣམ་པ་བཞི་གནས་པ་། །ངོ་བོ་སྟོང་བས་སྒོང་སྐྱེས་ལ། །རང་བཞིན་གསལ་བས་མངལ་སྐྱེས་ཏེ། །བདེ་<milestone unit="line" n="308.6"/>དང་མི་འགག་དྲོད་གཤེར་སྐྱེས། །ཐོགས་པ་མེད་པས་རྫུས་སྐྱེས་ཡིན། །འགྲོ་བ་དྲུག་ཏུ་སྣང་བ་ནི། །སྟོང་པ་ལྷ་དང་ལྷ་མ་ཡིན། །གསལ་བ་མི་ཡི་སྐྱེ་གནས་ལ། །བདེ་བ་དུག་འགྲོ་བྱོལ་སོང་ཡུལ། །མི་འགག་པ་ནི་ཡི་<milestone unit="page" n="309"/><milestone unit="line" n="309.1"/>༄༅། །དྭགས་གནས། །ཐོགས་པ་མེད་པ་དམྱལ་བ་ཉིད། །རྫུ་འཕྲུལ་ནང་དུ་སྣང་བ་ནི། །སྟོང་པ་ལས་ནི་འདུས་པའི་ནད། །གསལ་བས་བད་ཀན་ལྕི་བ་དང་། །བདེ་བས་མཁྲིས་པའི་ནད་ཡིན་ལ། །མི་འགག་<milestone unit="line" n="309.2"/>པ་ནི་ལྡན་པ་སྟེ། །ཐོགས་པ་མེད་པ་རླུད་གི་ནད། །ལྷ་སྲིན་ཡི་དྭགས་སྣང་བ་ཡང་། །ངོ་བོ་སྟོང་པ་གཟའ་ཡི་ནད། །རང་བཞིན་གསལ་བ་ས་བདག་ཀླུ། །རྣམ་པ་བདེ་བས་མ་མོའི་རིམས། །ཡོན་ཏན་མི་འགག་གནོད་<milestone unit="line" n="309.3"/>སྦྱིན་འགེགས། །འཕྲིན་ལས་ཐོགས་མེད་རྒྱལ་འགོང་བཙན། །སྣང་སྲིད་ལྷ་སྲིད་མ་ལུས་རྣམས། །རྩ་བ་འདི་ལས་སྲིད་པར་འགྱུར། །དེ་ལས་མཐུ་ལྔར་ལྡན་པ་ནི། །སྟོང་པ་གཏི་མུག་གཏད་ཡིན་ལ། །གསལ་བས་<milestone unit="line" n="309.4"/>སྲོགས་མཐུ་ཞེ་སྡང་ཅན། །བདེ་བ་འདོད་ཆགས་ནོར་སྒྲུབ་དེ། །མི་འགག་ང་རྒྱལ་ཐོག་སེར་དང་། །ཐོགས་མེད་ཕྲག་དོག་ནང་རྒྱས་རྣམས། །དུག་ལྔ་དག་ལས་སྣང་བ་ཡང་། །རྩ་བ་འདི་ལས་བྱུང་བར་ཟད། །སྟོང་པ་<milestone unit="line" n="309.5"/>གཏི་མུག་དོན་ལ་རྨོངས། །གསལ་བ་མནར་སེམས་ཞེ་སྡང་ཉིད། །བདེ་བས་འདོད་ཅིང་ཆགས་པ་ལ། །མི་འགག་མངོན་པའི་ང་རྒྱལ་དེ། །ཐོགས་པ་མེད་ལས་ཕྲག་དོག་སྣང་། །ཇི་སྙེད་ཉོན་མོངས་མ་ལུས་<milestone unit="line" n="309.6"/>ཀུན། །ཐམས་ཅད་འདི་ལས་སྣང་བར་འགྱུར། །རྣལ་འབྱོར་ལམ་ལ་གནས་འདོད་པས། །འགྲོ་དྲུག་སེམས་ཅན་ཀུན་ལྡན་པའི། །དུག་ལྔ་རང་ཤར་རང་གྲོལ་དུ། །ལམ་དུ་རྟོགས་པར་བྱང་བ་ཡང་། །སྟོང་པས་གཏི་<milestone unit="page" n="310"/><milestone unit="line" n="310.1"/>མུག་ལམ་དུ་བྱ། །མཆོད་པ་ཆེན་པོ་གཏི་མུག་ཆེ། །གཏི་མུག་བློ་སྟེ་གཏི་མུག་སེལ། །བྱོལ་སོང་གནས་ལས་ངེས་པར་གྲོལ། །གསལ་བས་ཞེ་སྡང་ལམ་དུ་བྱ། །མཆོད་པ་ཆེན་པོ་ཞེ་སྡང་ཆེ། །ཉོན་མོངས་ཀུན་གྱི་སྒྲ་ཆེ་<milestone unit="line" n="310.2"/>བ། །དམྱལ་བའི་སྡུག་བསྔལ་གྲོལ་བར་བྱེད། །དེ་བས་འདོད་ཆགས་ལམ་དུ་བྱ། །མཆོད་པ་ཆེན་པོ་འདོད་ཆགས་ཆེ། །སེམས་ཅན་ཐམས་ཅད་དགའ་བར་བྱེད། །མི་ཡི་གནས་ལས་ངེས་པར་གྲོལ། །མི་འགག་ང་<milestone unit="line" n="310.3"/>རྒྱལ་ལམ་དུ་བྱ། །དེ་ཉིད་ཁོང་ཁྲོར་འགྱུར་བ་ཡིན། །མཆོད་པ་ཆེན་པོ་ཆགས་པ་ཆེ། །ཆགས་པ་ཐམས་ཅད་སེལ་བར་བྱེད། །སེར་སྣ་ཡི་དྭགས་གནས་ལས་གྲོལ། །མཆོད་པ་ཆེན་པོ་བདེ་བ་ཆེ། །དགའ་བ་ཆེ་པོ་མགུ་<milestone unit="line" n="310.4"/>བ་ཆེ། །ཁོང་ཁྲོ་ལྷ་མིན་ཡུལ་ལས་གྲོལ། །ཐོགས་མེད་ཕྲག་དོག་ལམ་དུ་བྱ། །མཆོད་པ་ཆེན་པོ་ཁྲོ་བ་ཆེ། །ཁྲོ་བ་ཆེན་པོ་དགྲ་ཆེ་བ། །ཕྲག་དོག་ལྷ་ཡི་གནས་ལས་གྲོལ། །རིགས་ལྔ་བདེ་གཤེགས་སྐུར་སྣང་བ། །སྟོང་<milestone unit="line" n="310.5"/>པ་རྡོ་རྗེ་སེམས་དཔའི་སྐུ། །གསལ་བ་རྣམ་པར་སྣང་མཛད་ཉིད། །བདེ་བ་སྣང་བ་མཐའ་ཡས་ལ། །མི་འགག་པ་ནི་རིན་ཆེན་འབྱུང་། །ཐོགས་མེད་དོན་ཡོད་གྲུབ་པ་ཉིད། །རིགས་ལྔའི་སངས་རྒྱས་འདི་དག་<milestone unit="line" n="310.6"/>རྣམས། །སེམས་ཉིད་ངང་དུ་སྣང་བ་ཡིན། །ཡུལ་ཆེན་ལྔར་ནི་སྣང་བ་ཡང་། །སྟོང་པ་ནམ་མཁའི་དབྱིངས་ཕྱུག་མ། །གསལ་བ་ས་ནི་སངས་རྒྱས་སྤྱན། །བདེ་བ་མེ་ནི་གོས་དཀར་མོ། །མི་འགག་ཆུ་ནི་མྱ་མ་ཀི །ཐོགས་<milestone unit="page" n="311"/><milestone unit="line" n="311.1"/>༄༅། །མེད་རླུད་གི་དམ་ཚིག་སྒྲོལ། །སེམས་དཔའ་སེམས་མའི་ཚོགས་ཆེན་ནི། །སྲས་ཀྱི་ཚོགས་སུ་སྣང་བ་ཡང་། །སྟོང་པ་ཁྲོ་བོ་སྒོ་བར་སྣང་། །གསལ་བ་ས་ཡི་སྙིང་པོ་ལ། །བདེ་བ་སྤྱན་རས་གཟིགས་དབང་<milestone unit="line" n="311.2"/>ཉིད། །མི་འགག་ནམ་མཁའི་སྙིང་པོ་དང་། །ཐོགས་མེད་ཕྱག་ན་རྡོ་རྗེའོ། །སྟོང་པ་གཤིན་རྗེ་ཁྲོས་པ་ཉིད། །གསལ་བ་ལྷ་མོ་སྒེག་མོ་ལ། །བདེ་བ་པི་ཝང་གླུ་ལེན་མ། །མི་འགག་པ་ནི་འཕྲེང་བ་མ། །ཐོགས་པ་མེད་པ་<milestone unit="line" n="311.3"/>གར་མཁན་ཉིད། །སྟོང་པ་ཁྲོ་བོ་སྟོབས་པོ་ཆེ། །གསལ་བ་བྱམས་པའི་སྐུ་རུ་སྣང་། །མི་འགག་སྒྲིབ་པ་རྣམ་པར་སེལ། །ཐོགས་པ་མེད་པ་འཇམ་དཔལ་ཉིད། །སྟོང་པ་ཁྲོ་མོ་སྟོབས་ཆེན་མ། །གསལ་བ་ལྷ་མོ་སྤོས་མ་<milestone unit="line" n="311.4"/>ཉིད། །བདེ་བ་ལྷ་མོ་མར་མེ་མ།། །མི་འགག་པ་ནི་མེ་ཏོག་མ། །ཐོགས་པ་མེད་པ་དྲི་ཆབ་མ། །སྟོང་པ་རྟ་མགྲིན་ཆེན་པོ་ལ། །གསལ་བ་རྟ་མགྲིན་ཡུལ་ཡིན་ཏེ། །བདེ་བ་བདུད་རྩི་འཁྱིལ་བ་ལ། །མི་འགག་པ་ནི་ཡུལ་<milestone unit="line" n="311.5"/>དུ་གནས། །ཐོགས་པ་མེད་པ་སྒོ་བའི་ལས། །སྟོང་པ་ལྟ་དང་ལྷ་མིན་ཐུབ། །གསལ་པ་མི་ཡི་ཐུབ་པ་སྟེ། །བདེ་བ་ཡི་དྭགས་ཐུབ་པ་ལ། །མི་འགག་པ་ནི་བྱོལ་སོང་ཐུབ། །ཐོགས་མེད་དམྱལ་བའི་ཐུབ་པའོ། །སྟོང་པ་<milestone unit="line" n="311.6"/>ཀུན་ཏུ་བཟང་པོ་ལ། །གསལ་བ་ཀུན་ཏུ་བཟང་མོ་སྟེ། །བདེ་བ་ཡབ་ཡུམ་འདུ་འབྲལ་མེད། །མི་འགག་དཀྱིལ་འཁོར་ལྷ་ཚོགས་རྣམས། །ཐོགས་པ་མེད་པར་འབྱིན་པའོ། །སྟོང་པ་རྣམ་ཤེས་ཕུང་པོ་ལ། །གསལབ་<milestone unit="page" n="312"/><milestone unit="line" n="312.1"/>གཟུགས་ཀྱི་ཕུང་པོ་ཉིད། །བདེ་བ་འདུ་ཤེས་ཕུང་པོ་ལ། །མི་འགག་པ་ནི་ཚོར་བ་སྟེ། །ཐོགས་པ་མེད་པ་འདུ་བྱེད་དོ། །སྟོང་པ་ལུས་ཀྱི་དབང་པོ་ལ། །གསལ་བ་མིག་གི་དབང་པོ་ཉིད། །བདེ་བ་ལྕེ་ཡི་དབང་པོ་<milestone unit="line" n="312.2"/>ཉིད། །མི་འགག་པ་ནི་སྣ་ཡིན་ལ། །ཐོགས་པ་མེད་པ་རྣ་བའོ། །སྟོང་པ་ཉིད་ལ་གསལ་བ་འཚེར། །བདེ་བ་མཆིན་པ་མི་འགག་མཁལ། །ཐོགས་པ་མེད་པ་གློ་བའོ། །སྟོང་པ་རང་བྱུང་ཡེ་ཤེས་རྩ། །གསལ་བ་རྩ་བཞི་<milestone unit="line" n="312.3"/>འདུས་པའི་མདོ། །བདེ་བ་རང་བྱུད་ལས་ཀྱི་རྩ། །མི་འགག་རང་བྱུང་ཆོས་ཉིད་རྩ། །ཐོགས་པ་མེད་པ་ཡོན་ཏན་རྩ། །སྟོང་པ་ནམ་མཁའི་དྭངས་སྙིགས་འབྱེད། །གསལ་བས་ཡི་དྭངས་མའི་རྩ། །བདེ་བ་མེ་ཡི་དྭངས་མ་<milestone unit="line" n="312.4"/>ལ། །མི་འགག་ཆུ་ཡི་དངས་མ་སྟེ། །ཐོགས་མེད་རླུད་གི་དྭངས་མར་ཤར། །སྟོང་པ་སྲོག་འཛིན་རླུད་ཡིན་ལ། །གསོལ་བ་ས་དང་འདྲེས་པའི་རླུད་། །བདེ་བ་མེ་དང་དྲོད་མཉམ་ལ། །མི་འགག་ཆུ་དང་འགྲོགས་པའི་<milestone unit="line" n="312.5"/>རླུད་། །ཐོགས་མེད་རླུད་གི་རླུད་དུ་བཤད། །སྟོང་པ་ལུས་ལ་ནམ་མཁའི་རླུང་། །གསལ་བ་རྣ་ལ་ས་ཡི་རླུང་། །བདེ་བ་མིག་ལ་མེ་ཡི་རླུང་། །མི་འགག་ལྕེ་ལ་ཆུ་ཡི་རླུད་། །ཐོགས་མེད་རྣ་བར་རླུང་གི་རླུད་། །སྟོང་པ་ནམ་<milestone unit="line" n="312.6"/>མཁའི་རྩ་གསུམ་ཉིད། །ཉི་མ་ཟླ་བ་རྭ་ཧུ་ལ། །གསལ་བ་སྤྲུལ་པའི་དཀྱིལ་འཁོར་ལ། །བདེ་བ་མགྲིན་པར་ལོངས་སྤྱོད་པས། །མི་འགག་སྙིང་བར་ཆོས་འཁོར་ཉིད། །ཐོགས་པ་མེད་པ་བདེ་ཆེན་ཀྱི། །གནསཔ་་རྩ་ཡི་<milestone unit="page" n="313"/><milestone unit="line" n="313.1"/>༄༅། །དཀྱིལ་འཁོར་གྱིས། །ལུས་ཀུན་ལ་ནི་ཁྱབ་པར་གནས། །སྟོང་པ་བྱང་ཆུབ་སེམས་ཡིན་ལ། །གསལ་བ་དྲི་ཆེན་བདུད་རྩིར་གནས། །བདེ་བ་པདྨ་རཀྟ་ཉིད། །མི་འགག་ཤ་ཆེན་དམ་རྫས་ལ། །ཐོགས་<milestone unit="line" n="313.2"/>མེད་དྲི་ཆུར་གནས་པ་རྣམས། །སངས་རྒྱས་རིགས་ལྔའི་དམ་རྫས་དེ། །ཁམས་ཀྱི་བདུད་རྩི་ཆེན་པོ་ཉིད། །རྣལ་འབྱོར་འདུས་པ་ཀུན་རྫོབ་གནས། །སྟོང་པ་མི་ཡི་ཤ་རུ་བཤད། །གསལ་བ་གླང་པོའི་ཤ་ཡིན་ལ། །བདེ་<milestone unit="line" n="313.3"/>བ་བ་གླང་ཤ་ཡིན་ཏེ། །མི་འགག་པ་ནི་རྟ་ཡི་ཤ། །ཐོགས་མེད་པ་འམ་ཁྱི་ཤར་བཤད། །ཁམས་དགུ་འདུས་པའི་དྭངས་མ་ནི། །རྣལ་འབྱོར་བ་ཡིས་ཉམས་སུ་བླང་། །བདུད་རྩི་གཏོར་མའི་མཆོད་པ་ནི། །རིགས་འཛིན་<milestone unit="line" n="313.4"/>བཀའ་བསྲུངས་ཞི་ཁྲོ་མཆོད། །དེ་ནས་གདམས་ངག་གདབ་པར་བྱ། །སྟོང་པ་ཧུ༷་གི་རང་བཞིན་ལ། །གསལ་བ་ཡི་གེ་ཨོ་ཡིན་ཏེ། །བདེ་བ་ཨ་ཡི་རྣམ་པ་ལ། །མི་འགག་པ་ནི་སྭ་རུ་གནས། །ཐོགས་པ་མེད་པ་ཡི་གེ་<milestone unit="line" n="313.5"/>ཧྭ། །སྟོང་པ་ལྷ་དང་ལྷ་མ་ཡིན། །ཨ་དཀར་སུ་སེར་གནས་པ་ཡིན། །གསལ་བ་བྱོལ་སོང་དུད་ཁའི་དུ། །བདེ་བ་ཡི་དྭགས་ཏྲི་དམར་ལ། །མི་འགག་མི་ཡི་དྲི་ལྗང་སྟེ། །ཐོགས་མེད་དམྱལ་བའི་དྲི་ནག་པོ། །སྟོང་པས་<milestone unit="line" n="313.6"/>ཉམས་ནི་སེམས་ལ་འཆར། །གསལ་བས་གར་ནི་ལུས་ལ་འཆར། །བདེ་བས་སྔགས་ནི་ངག་ལས་འཆར། །མི་འགག་མཐོང་སྣང་ཡུལ་ལ་འཆར། །ཐོགས་མེད་བག་ཆགས་རྨི་ལམ་འཆར། །རྣལ་འབྱོར་ཉམས་ནི་སྣང་<milestone unit="page" n="314"/><milestone unit="line" n="314.1"/>བ་ཡིན། །ཐམས་ཅད་མ་ལུས་འཁོར་འདས་ཀྱི། །ཉམས་སྣང་འདི་རུ་འདུས་པར་བཤད། །སྟོང་པས་ཐུགས་ཀྱི་མངོན་ཤེས་དང་། །ལས་ཀྱི་མངོན་ཤེས་འཆར་བ་ཡིན། །གསལ་བས་ལུས་ཀྱི་རྫུ་འཕྲུལ་འཆར། །བདེ་<milestone unit="line" n="314.2"/>བས་སྤྱན་གྱི་མངོན་ཤེས་འཆར། །མི་འགག་གནས་ཀྱི་མངོན་ཤེས་དང་། །ཐོགས་མེད་སྙན་གྱི་མངོན་ཤེས་དང་། །མངོན་པར་ཤེས་པ་རྣམ་དྲུག་གིས། །གདུལ་བྱའི་ཡུལ་དུ་གཟིགས་པ་ཡིན། །སྟོང་པས་ཆོས་ཀྱི་སྐུ་<milestone unit="line" n="314.3"/>ཡིན་ཏེ། །གསལ་བས་ལོངས་སྤྱོད་རྫོགས་པའི་སྐུ། །བདེ་བས་ལོངས་སྐུ་ཡུལ་དང་ལྡན། །མི་འགག་སྤྲུལ་པའི་སྐུ་རུ་སྣང་། །ཐོགས་པ་མེད་པས་འགྲོ་དོན་མཛད། །སྟོང་པས་ཆོས་དབྱིང་ཡེ་ཤེས་ལ། །གསལ་བ་མེ་<milestone unit="line" n="314.4"/>ལོང་ལྟ་བུ་སྟེ། །བདེ་བས་སོ་སོར་རྟོག་པ་ལ། །མི་འགག་པས་ན་མཉམ་པ་ཉིད། །ཐོགས་མེད་བྱ་བ་གྲུབ་པའོ། །སྟོང་པས་རྟག་པའི་མཐའ་དང་བྲལ། །གསལ་བས་ཆད་པའི་མཐའ་དང་བྲལ། །བདེ་བས་རྟག་ཆད་<milestone unit="line" n="314.5"/>གཉིས་སུ་མེད། །མི་འགག་མེད་པའི་མཐའ་དང་བྲལ། །ཐོགས་མེད་ཡོད་པའི་མཐའ་དང་བྲལ། །སྟོང་པ་ཡུལ་ཉིད་སྣང་སྟོང་དང་། །གསལ་བ་སེམས་ཉིད་གསལ་སྟོང་དང་། །བདེ་བ་ཡུལ་ཉིད་བདེ་སྟོང་དང་། །མི་<milestone unit="line" n="314.6"/>འགག་སྟོང་པར་མི་གནས་སྐྱེ། །ཐོགས་མེད་སྣང་བ་ཐེར་ཟུག་མེད། །སྟོང་པ་ཡུལ་ལས་གྲོལ་བ་དང་། །གསལ་བ་སེམས་ལས་གྲོལ་བ་དང་། །བདེ་བ་ལུས་ལས་གྲོལ་བ་སྟེ། །མི་འགག་སྟོང་པ་་རྐྱང་བ་<milestone unit="page" n="315"/><milestone unit="line" n="315.1"/>༄༅། །ཡིན། །ཐོགས་མེད་སྣང་བ་ཨ་འཐས་མིན། །སྟོང་པ་པུ༷ར་རྣ་ཉེ་བར་ཞི། །གསལ་བ་རྡོ་རྗེ་ཁྲོ་གདོང་མ། །བདེ་བ་རོ་ཟན་ཤན་ཏིང་ཉིད། །མི་འགག་གཙུག་གི་རྒྱན་ཅིག་མ། །ཐོགས་མེད་རླུད་གི་གཤོག་<milestone unit="line" n="315.2"/>པ་ཅན། །སྟོང་པ་རྡོ་རྗེ་མཆུ་ཅན་གྱིས། །ཐོག་དང་འདྲ་བའི་མན་ངག་ཡིན། །གསལ་བ་འདབ་ཆགས་རྒྱལ་པོ་ཡི། །ཁྱུང་དང་འདྲ་བའི་གདམ་ངག་ཡིན། །བདེ་བ་ཚངས་མ་དུང་མགྲིན་མ། །མི་འགྱུར་གསེར་གྱི་གདམ་<milestone unit="line" n="315.3"/>ངག་ཡིན། །མི་འགག་པར་ནི་འཆར་བ་ཡང་། །སྐར་མདའ་ལྟ་བུའི་གདམ་ངག་ཡིན། །ཐོགས་པ་མེད་པར་འབྱུང་བ་ནི། །གངས་ལ་ཉི་མ་ཤར་བ་ཡིན། །སྟོང་པ་ངོ་སྤྲད་ཡུལ་བཞིར་བདེན། །མ་ཧྭ་ཡོ་གའི་ངོ་སྤྲོད་<milestone unit="line" n="315.4"/>དང་། །ཨ་ནུ་ཡོ་གའི་ངོ་སྤྲོད་དང་། །ཨ་ཏི་ཡོ་གའི་ངོ་སྤྲོད་དང་། །སྐུ་གསུམ་དབྱེར་མེད་ངོ་སྤྲོད་བཞིས། །བདེན་བཞི་ཚུལ་གྱི་རྣམ་པ་ཅན། །གསལ་བ་ངོ་སྤྲོད་བརྡ་བཞི་སྟེ། །ལོངས་སྐུ་འདྲ་འབག་ཕྱེད་སྐུར་<milestone unit="line" n="315.5"/>སྤྲད། །སྤྲུལ་སྐུ་འོད་ཁྱིམ་ཁ་སྦྱོར་སྤྲད། །ཆོས་སྐུ་རིན་ཆེན་མན་ཤེལ་སྤྲད། །འདུ་བྲལ་མེད་པ་ཉི་མ་ཡི། །སྙིང་པོ་ཉིད་ལ་སྤྲད་པར་བྱ། །བརྡ་དང་དག་གིས་བསྟན་པ་ནི། ཁེས་རབ་བརྒྱད་པོ་རྟོགས་པ་འཆང་ བདེ་<milestone unit="line" n="315.6"/>བ་སྤྲད་པའི་དགོངས་པ་ནི། །སྐུ་གསུམ་འདུ་འབྲལ་མེད་པ་ཡིས། །བག་ཆགས་སྦུབས་ཀྱི་དགོངས་པ་ཆོད། །ལོངས་སྐུས་ལྔ་ལྡན་དགོངས་པ་ཆོད། །སྤྲུལ་སྐུས་རྫོགས་ལྡན་དགོངས་པ་ཆོད། །ཆོས་སྐུས་རྫོགས་ལྡན་<milestone unit="page" n="316"/><milestone unit="line" n="316.1"/>ཆེན་པོ་ཆོད། །བདེན་དོན་རྣམ་པ་བཅུ་གཉིས་ལྡན། །མི་འགག་པ་ལ་སྤྲད་པའི་སྐྱོན། །སྔར་འདྲིས་མི་བཞིན་མི་རྟོགས་པས། །སྐྱོན་བཞི་དག་དང་ལྡན་པས་ན། །དེ་ཉིད་རྣམ་པ་བཅུ་དྲུག་རིག །ཐོགས་པ་མེད་པས་<milestone unit="line" n="316.2"/>མཐའ་བཞི་བྲལ། །རྟག་མཐའ་དང་ནི་ཆད་མཐའ་དང་། །ཡོད་མཐའ་དང་ནི་མེད་མཐའ་དང་། །མཐའ་བཞི་དག་དང་བྲལ་བ་ནི། །རྣམ་པ་ཉི་ཤུ་བྱང་ཆུབ་པ། །ངོ་སྤྲོད་རྟོགས་པ་ཐོབ་པ་ཡིན། །ངོ་བོས་སྟོང་པ་ཡི་གེ་<milestone unit="line" n="316.3"/>ཨེ། །རང་བཞིན་གསལ་བས་ཡི་གེ་བ༷། །རྣམ་པ་་བདེ་བ་ཡི་གེ་མ། །ཡོན་ཏན་མི་འགག་ཡི་གེ་ཡ། །འཕྲིན་ལས་ཐོགས་པ་མེད་པས་ཁྱབ། །སྟོང་པས་ཨེ་ནི་ཆོས་ཀྱི་དབྱིངས། །གསལ་བས་བ༷་ནི་སྟོན་པར་ཤར། །བདེ་<milestone unit="line" n="316.4"/>བས་མ་ནི་འཁོར་དང་ལྡན། །མ་འགག་ཡ་ནི་བསྟན་པ་དེ། །ཐོགས་པ་མེད་པར་ཡོངས་ལ་སྤྲོ། །ཕུན་སུམ་ཚོགས་པས་རྒྱུད་ཀུན་གསལ། །ཡི་གེ་བཞི་ཡི་མཐུ་ལས་བྱུང་། །སྟོང་པས་ཨེ་ནི་ཆོས་ཀྱི་དབྱིངས། །གཞི་སྣང་<milestone unit="line" n="316.5"/>ཆེན་པོའི་གནས་ལུགས་ཡིན། །གསལ་བས་བ༷་ནི་རྩལ་དུ་ཤར། །རྟོགས་དང་མ་རྟོགས་འཁོར་འདས་འབྱུང་། །སངས་རྒྱས་སེམས་ཅན་རྒྱབ་གྱེས་སོ། །བདེ་བས་མ་ནི་ལམ་དུ་བཤད། །ལྟ་བ་སྒོམ་པ་སྤྱོད་པ་<milestone unit="line" n="316.6"/>ཡི། །ལམ་ལ་བགྲོད་མེད་དོན་གྱིས་འཇུག །མི་འགག་ཡ་ནི་འབྲས་བུ་ཉིད། །ཐོགས་མེད་ཚེ་གཅིག་སངས་རྒྱས་ཐོབ། །ཅེས་སེམས་ཕྱོགས་ཆེན་པོ་མཛོད་ཀྱི་རྒྱུད་ལས། །ཡེ་ཤེས་ནམ་མཁའི་ལེའུ་སྟེ་<milestone unit="page" n="317"/><milestone unit="line" n="317.1"/>༄༅། །བདུན་པའོ།། །།དེ་ནས་འཁོར་ཚོགས་དཔག་མེད་པས། །སྟོན་པ་ལ་ནི་རབ་ཏུ་བསྟོད། །མཛོད་ཆེན་དྲུག་གི་དགོངས་པ་ནི། །མཛོད་དང་བརྡ་སྒྲ་ངས་རྒྱུད་བསྐོར། །རྩ་རྒྱུད་གསང་བའི་<milestone unit="line" n="317.2"/>འཁོར་ལོ་དང་། །ཐུགས་རྗེ་ཆོས་དང་བཤད་རྒྱུད་རྣམས། །གཅིག་ཤེས་ཀུན་གྲོལ་མཛོད་དུ་ཐིམ། །ཁྱབ་བདག་ཁྱོད་ལ་ཕྱག་འཚལ་བསྟོད། །ཅེས་བྱས་ནས་སྟོན་འཁོར་ཆོས་ཉིད་དུ་ཐིམ་མོ། །སེམས་ཕྱོགས་ཆེན་པོ་<milestone unit="line" n="317.3"/>ནམ་མཁའ་མཛོད་ཀྱི་རྒྱུད། ཡེ་ཤེས་ནམ་མཁའ་ལས། རྗེས་སུ་ཡི་རང་བའི་ལེའུ་སྟེ་བརྒྱད་པའོ། །ཡེ་ཤེས་ནམ་མཁའ་མཛོད་ཀྱི་རྒྱུད་རྫོགས་སོ། །རྒྱ་གར་གྱི་པརྙི་ཏ་བི་མ་ལ་མི་ཏྲ་དང་། ལོ་ཙྭ་བ་གཉགས་རྙོ་ན་ཀུ་སྨྱུ་<milestone unit="line" n="317.4"/>ར་དང་། ཀ་ཅོག་གིས་བསྒྱུར་བའོ།། །། ༄༅། །རྒྱ་གར་སྐད་དུ། ས་མ་བཱ་ཏ་ན་མ། བོད་སྐད་དུ། ཁྲེགས་གཅོད་བདུན་པ་ཞེས་བྱ་བ། བཅོམ་ལྡན་འདས་མཐའ་བཞི་རང་</p></div1>
        </body>
    </text>
</TEI.2>