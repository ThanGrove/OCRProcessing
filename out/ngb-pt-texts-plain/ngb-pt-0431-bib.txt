{page}བདག་ཉིད་རྡོ་རྗེ་སེམས་དཔའ་ཆེ། །ལྟ་བ་འདི་མེད་སྤྱོད་པ་སྒྱུ་མས་བཅིངས། །ཕྱིན་ཅི་ལོག་དང་མ་ལོག་བྱང་ཆུབ་སྟེ། །རྣམ་རྟོག་གཉིས་ཀྱི་མཐའ་ལས་འདས་པ་ནི། །བསམ་དང་བྲལ་བའི་བྱང་ཆུབ་སེམས་ཆེན་པོ། །ནམ་མཁའ་ལྟ་བུའི་བྱང་ཆུབ་སེམས་ཉིད་ནི། །ཡོད་མེད་དབུ་མར་མི་དམིགས་བརྗོད་དུ་མེད། །ནམ་མཁའ་ཙམ་དུའང་བརྗོད་དུ་མེད་པ་ལ། །ཚིག་དང་ནམ་མཁའ་སུ་ཡིས་ཚིག་ཏུ་བརྗོད། །སེམས་དང་ཚིག་ལས་འདས་པའི་སྦྱོར་བ་ནི། །མངོན་སུམ་མི་གནས་ཡེ་ནས་སྟོང་པས་དབེན། །ཡེ་ཤེས་དེ་ཉིད་ཀུན་ཏུ་གསལ་བ་ན། །ཐམས་ཅད་རྣམ་པར་དག་པར་གཅིག་པའི་ཕྱིར། །ལས་དང་མཚན་ཉིད་སོ་སོར་མ་ངེས་པས། །གཅིག་དང་དུ་མའི་མཐའ་ལས་འདས་པའོ། །ཆོས་ཀྱི་དབྱིངས་ཉིད་ཡུལ་ལས་འདས་མོད་ཀྱང་། །འཛིན་པ་མེད་པའི་མཚན་ཉིད་ཀུན་ལ་བཀྲ། །གཟུགས་ཀྱི་མཚན་ཉིད་ཡེ་ནས་མཐོང་བ་གང་། །རྟོག་པའི་མཚན་ཉིད་མེད་ན་དམིགས་པ་གང་། །གཞའ་ཚོན་སྒྱུ་མས་འཕགས་པའི་སྐུ་བསྐྱེད་དེ། །བསྟི་གནས་སྒྱུ་མས་རེ་བའི་རྩོལ་བ་ཡང་། །རྣམ་དག་ལམ་ཆེན་ལྷུན་གྱིས་གྲུབ་པ་ལ། །བསོད་ནམས་མེད་ཀྱང་འགྲུབ་ཅེས་རྒྱལ་བས་གསུངས། །ཆོས་ཀྱི་དབྱིངས་ནི་མི་བསྐྱོད་གནས་ཆེ་བ། །ཀུན་ལ་ཁྱབ་པས་སྒྲ་མེད་ཚིག་ལས་འདས། །སྤྲུལ་པ་མང་པོ་རྒྱ་མཚོའི་ཚོགས་ཆེན་གྱིས། །བྱ་མེད་དོན་ལས་རྡུལ་ཙམ་བསྐྱོད་མི་ནུས། 
།ཞི་ལ་ཕྲ་སྟེ་༄༅། །མངོན་དུ་རྙེད་པ་དཀའ་འོ། །རྟོག་གེ་སྤྱོད་ཡུལ་འཁྲུལ་ལས་ཤེས་མི་ནུས། །བསྐྱོད་དང་མི་བསྐྱོད་རྟོག་པ་མེད་པ་ནི། །མཚན་ཉིད་ནམ་མཁའ་ལས་ཀྱང་འདས་པའོ། །ཡེ་ནས་ལྷུན་གྱིས་གྲུབ་པའི་ཐབས་ཆེན་ལ། །རྒྱུ་བཅོས་རྟོག་པས་གྲུབ་པར་མི་འགྱུར་ཏེ། །སྤྱོད་པའི་སྒོ་དང་མཐའ་ལས་འདས་པ་ལ། །ལོག་རྟོག་འཁྲུལ་པས་བསྲུང་དུ་ག་ལ་ཡོད། །མཚན་ཉིད་མེད་པའི་ཐིག་ལེ་ཆེན་པོ་ནི། །སྤྲུལ་པ་སྒྱུ་མ་ཙམ་དུ་སྣང་བ་ཡང་། །ཆོས་ཉིད་དབྱིངས་ལས་དབྱེ་བསལ་མི་འཇུག་པས། །སྒྱུ་མའི་ལམ་དུ་རྒྱལ་བས་ཡོངས་མ་བསྔགས། །མི་གནས་ཆོས་སྐུ་བརྗོད་ལས་འདས་པ་ནི། །དབུ་མ་ཙམ་དུའང་ཡེ་ནས་མི་གནས་པས། །དེ་བཞིན་བདེ་བའི་ཡེ་ཤེས་མཐའ་ཀླགས་ཀྱང་། །སྣང་དང་བརྗོད་པའི་མཐའ་ལས་འདས་པའོ། །བྱང་ཆུབ་སེམས་ནམ་མཁའི་རྒྱལ་པོ་རྫོགས་སོ།། །། ༄༅། །རྒྱ་གར་སྐད་དུ། མསྐྲུ་སུ་ཁ། བོད་སྐད་དུ། བདེ་འཇམ།བཅོམ་ལྡན་འདས་རྡོ་རྗེ་བདེ་བ་ཆེན་པོ་ལ་ཕྱག་འཚལ་ལོ། །བདེ་འཇམ་དབྱིངས་ཕྱུག་སྡུག་བསྔལ་བྷ་ག་ལ། །དབྱེར་མེད་ལྷུན་རྫོགས་ཐིག་ལ་དབྱིང་ཉིད་ཆེ། །བསྐྱོད་པ་མི་མངའ་ཡེ་ནས་རིན་པོ་ཆེ། །བྱ་བ་མེད་པར་ལྷུན་རྫོགས་ཐིག་ལེ་ཆེ། །ཐམས་ཅད་མ་བཀག་དབྱེར་མེད་བདག་ཉིད་ཆེ། །སྐྱེ་མེད་དབྱིངས་ལས་ཐམས་ཅད་འགགས་ཤིང་། །དུས་གསུམ་འདུ་འབྲལ་མེད་པའི་གསལ་བ་ཡང་། 
།དོན་དམ་ཀློང་དུ་གྱུར་པས་སེམས་དཔའ་ཆེ། །རྒྱུ་ལས་བསྒྲུབ་ཏུ་མེད་པས་ཡེ་ནས་གནས། །བཙལ་དུ་མེད་པས་བོད་པ་མངོན་སུམ་དབྱིངས། །སྨོན་དུ་མེད་པས་ཐམས་ཅད་རང་ལ་རྫོགས། །ཐ་སྙད་མེད་པས་རྣལ་འབྱོར་ཆེན་པོའི་བདག །གོ་འཕང་མེད་པས་ལྟ་བ་ཀུན་གྱི་དབྱིངས། །འདུལ་བའི་ལས་རྣམས་ཐམས་ཅད་ཅི་སྤྱད་ཀྱང་། །རོལ་པ་ཉིད་ལས་མཉམས་ཤིན་ཏུ་བདེ། །ཐིག་ལེ་ཉིད་པས་སྤང་དུ་མེད་པའི་ཕྱིར། །རྩ་བའི་འདོད་ཆགས་ཞེ་སྡང་གཏི་མུག་ཀྱང་། །སྤང་དུ་མེད་པས་བྱང་ཆུབ་ཆེན་པོའི་ལམ། །བསམ་དུ་མེད་པའི་ཡེ་ཤེས་གསལ་པ་ནི། །རྣམ་གྲངས་མེད་པས་དབྱིང་ཉིད་བདག་པོའི་ཀློང་། །གཟུགས་རྣམས་མེད་པས་བྱང་ཆུབ་སྙིང་པོའི་སྐུ། །རྣམ་རྟོག་ཞི་བས་ཁྱད་པར་ཡེ་ཤེས་ཆེ། །གདོད་ནས་མ་བསྐྱེད་པ་ནི་དངོས་གྲུབ་སྟེ། །འཆི་བ་མེད་པས་བདུད་རྩིའི་དབྱིངས། །ཐིག་ལེ་ཡེ་ནས་གསལ་བའི་དམ་ཚིག་ལ། །ཐ་ཚིག་མིང་དུ་བཏགས་པ་མེད། །རི་རབ་རྩེ་ནས་ཉི་མ་སྟོང་ཤར་བས། །ཡེ་ཤེས་ཐུགས་ཀྱི་ཉི་མ་གཅིག་ཤར་དྲོ། །རང་ལ་ཐམས་ཅད་ཤར་བའི་འོད་ཟེར་ནི། ་།ར་བ་ཉིད་ན་དུས་གསུམ་ནུབ་པ་མེད། །མི་གནས་དམིགས་སུ་མེད་པས་གསལ་བ་ནི། །བསྒོམ་དུ་མེད་ཉིད་བསྒོམ་དུ་མེད་པས་བདེ། །ཡེ་ནས་མ་བསྒོམསཇིབཞིན གསལབཡང་། །བསྒོམས་པས་གཞན་ནས་རྒྱལ་བའི་ཆོས་མི་རྙེད། །རྡོ་རྗེ་ཉི་མ་དབྱིངས་ནས་ཤར་བ་ཡིས། 
།ཐམས་ཅད་ཀུན་ཀྱང་དེ་བཞིན་ཉིད་དུ་༄༅། །གསལ། །འགྱུར་བ་མེད་པས་ལྟ་བ་བལ་ནག་སྟེ། །ཅིར་ཡང་འགྱུར་བས་ཐུགས་རྗེ་བལ་དཀར་བཞིན། །བརྟགས་ན་ཐམས་ཅད་བལ་ནག་ཉིད་ཀྱི་དབྱིངས། །ལྷུན་གྱི་གནས་པས་ལྟ་བའི་གོ་འཕང་གཅོད། །གདོད་ནས་དག་པས་སྲིད་པའི་པདྨ་བཞིན། །འགྱུར་བ་མེད་པས་ཐིག་ལེའི་དབྱིངས་ན་བདེ། །བྱ་བ་མེད་པས་ཐམས་ཅད་ཀུན་ལ་འཇམ། །དུས་གསུམ་མེད་པས་ཐིག་ལེ་ཉིད་དུ་འབྱམ། །ཡེ་ནས་སྙིང་པོ་བཙལ་དུ་མེད་པ་ལ། །བཙལ་བའི་བསམ་པས་དོན་དམ་དབྱིངས་མི་བསྐྱོད། །དྲ་བ་ཉིད་པས་མུ་ཁྱུད་ཕྱོགས་བཅུར་བདེ། །ཐིག་ལེ་ཉིད་པས་ཐིག་ཕྲན་དགུ་ལ་བདེ། །རྩེ་རྒྱལ་རྟོགས་ན་གྲུབ་པའི་གནས་ཆེན་བདེ། །ཐིག་ལེ་ཡེ་ནས་བདེ་བའི་རྡོ་རྗེའི་དབྱིངས། །ཐོགས་མེད་ཡོངས་སུ་སྦྱང་པའི་བྷ་ག་ལ། །དབྱེར་མེད་ལྷུན་རྫོགས་ཐིག་ལེ་དབྱིངས་ཉིད་ཆེ། །སྐུ་གསུང་ཐུགས་ཤར་མུ་ཁྱུད་དཀྱིལ་འཁོར་བདེ། །རྣམ་པར་དག་པས་བདེ་བའི་བྱང་ཆུབ་སྐུ། །འགྲོ་པའི་ལམ་ཆེན་མཁའ་དབྱིངས་དག་པ་ལ། །ཐིག་ལེ་ཡེ་ནས་བདེ་བ་རྡོ་རྗེའི་དབྱིངས། །རྡོ་རྗེ་ཉི་མ་དུས་གསུམ་འདུ་འབྲལ་མེད། །དེ་བས་ཐིག་ལེ་ཐམས་ཅད་རྡོ་རྗེའི་དབྱིངས། །བརྡལ་པ་ཉིད་ན་དུས་གསུམ་འདུ་འབྲལ་མེད། །བྱང་ཆུབ་སེམས་ནི་ཡེ་ནས་གསལ་བའི་ཕྱིར། །ཀློང་གི་དཀྱིལ་འཁོར་ཆེན་པོ་བདེ་འཇམ་རྫོགས་སོ།། 
།།༄༅། །རྒྱ་གར་སྐད་དུ། སརྦ་ཨ་ཏ། བོད་སྐད་དུ། ཀུན་འདུས། བཅོམ་ལྡན་འདས་བྱ་བྲལ་བདེ་བའི་ངང་ལ་ཕྱག་འཚལ་ལོ། །ཆོས་སྐུ་ཡེ་ནས་རྣམ་པར་རབ་དབེན་པའི། །རྣམ་རྟོག་བླ་དགས་ཡུལ་ལས་འདས་པའི་ཕྱིར། །ཡོད་མེད་སྟོང་པའི་མཐའ་ནི་དབྱིངས་སུ་གཅིག །དབྱིངས་ཉིད་གཅིག་ལ་ལྟ་བའི་ཁྱད་པར་དགུར་སྣང་སྟེ། །སྣང་འདོད་རྩོལ་བའི་སེམས་ནི་སྡུག་བསྔལ་ནད། །ཆོས་ཉིད་དང་གི་གནས་པའི་རང་བཞིན་ལས། །ཐུགས་རྗེ་ཆེན་པོའི་མཁའ་ལྟར་ཁྱབ་པ་ནི། །ཐབས་ཀྱིས་རོལ་པས་འདོད་དགུར་བསྒྱུར་བའི་དཔལ། །ཆོས་རྣམས་སྣ་ཚོགས་ཇི་བཞིན་སྣང་བ་ལས། །ཐ་སྙད་ཐམས་ཅད་བྱང་ཆུབ་མཆོག་གི་ལམ། །སྙིང་པོ་བྱང་ཆུབ་མཆོག་ཏུ་ངེས་པ་ལས། །གཟུང་འཛིན་བགྲོད་པའི་ཡུལ་ནི་ག་ལ་ཡོད། །ཐ་སྙད་ཙམ་དུ་འདུ་ཤེས་བྱ་མོད་ཀྱི། །དམ་དུ་བཅས་པའི་ཡུལ་ཡང་རྡུལ་ཙམ་མེད། །དམ་དུ་བཅས་པའི་ཡུལ་མེད་གསལ་བ་ན། །དམ་དུ་བཅས་ཀྱང་ཡུལ་མེད་ནམ་མཁའ་འདྲ། །འདོད་དགུར་སྒྱུར་བའི་སྙིང་རྗེ་ཐབས་ཆེན་ལ། །བསམ་དགུ་ལྷུན་གྱིས་གྲུབ་པར་བྱེད་པ་ཡང་། །ཡེ་ཤེས་ཀློང་དུ་ཤར་བའི་རྣལ་འབྱོར་པས། །ས་མཆོག་འདི་ནི་མ་བསྒྲུབས་ལྷུན་གྱིས་གྲུབ། །བག་ལ་ཉལ་བའི་སྐྱོན་རྣམས་མ་ལུས་ཀུན། །ཡེ་ཤེས་འོད་གསལ་རང་ལ་ཤར་བའི་ཕྱིར། །ཐེག་ཆེན་འདི་ནི་མཁའ་ལ་ཉིཤརབཞིན། །མཐའཡིམུན་པ་མེད་པར་ཡེ་ནས་གསལ། 
།སྒོམ་༄༅། །པའི་ཡུལ་ལ་འཛིན་པའི་གནས་མེད་པས། །སྒོམ་བཅས་དེ་དག་འཛིན་པའི་སྡུག་བསྔལ་ཡིན། །སྒོམ་པའི་གནས་མེད་རིག་བ་རང་དབང་ན། །བསྒོམས་ཀྱང་སྐྱོན་མེད་ཐམས་ཅད་ནམ་མཁའི་ཀློང་། །གང་ཡང་མ་བཀོལ་ཀུན་གྱི་རེ་བ་ཀློང་། །མཉམ་པ་ཉིད་ཀྱི་མན་ངག་གཏེར་ཆེན་གྱིས། །ཀུན་ལ་ཁྱབ་ཅིང་ཐམས་ཅད་རང་རྫོགས། །དེ་ལ་ཆ་ཤས་རིམ་པས་བཟའ་བ་མེད། །ཡེ་ནས་བདུད་རྩི་ཆེན་པོ་ཡིན་པ་ལ། །གཞན་ནས་བཙལ་བས་འགྲུབ་པར་མི་འགྱུར་ཞིང་། །མ་བཙལ་ལྷུན་གྱིས་གྲུབ་པའི་དབྱིངས་འགྱུར་ལ། །རྣམ་པ་ཀུན་ཏུ་ཆེ་བས་བྱང་ཆུབ་ལམ། །ཐམས་ཅད་དགོངས་སྤྱོད་ཡེ་ནས་དག་པ་ལ། །འཁྲུལ་དང་མ་འཁྲུལ་ཅིས་ ཀྱང་ ཉམས་ པ་ མེད། །ཐམས་ཅད་ འདུས་ ཏེ་ཅིར་ ཡང་ མི་ སྣང་ བས། །དུས་ གསུམ་ རྒྱལ་ བའི་ དགོངས་ པ་ དེ་ ན་ གསལ། །བྱང་ཆུབ་ ཀྱི་ སེམས་ ཀུན་ འདུས་ རྫོགས་ སོ།། །།༄༅། །བཅོམ་ལྡན་འདས་རྡོ་རྗེ་བསྐལ་པའི་བདག་པོ་ལ་ཕྱག་འཚལ་ལོ། །སྲིད་བར་བཅས་པའི་འཇིགས་རྟེན་དང་། །ཐུགས་རྗེར་བཅས་པའི་ཕོ་བྲང་ཀུན། །སྤྲུལ་པའི་འཁོར་ལོ་འོད་འབར་བའང་། །མངོན་སུམ་སངས་རྒྱས་མཁའ་ལ་ཤར། །ཕྱོགས་བཅུའི་འཇིག་རྟེན་མང་པོ་ནས། །སྤྱན་དྲངས་ལ་སོགས་རྩོལ་བའི་གནད། །བདེ་བ་གསལ་བའི་ཐིག་ལེ་ལས། །སངས་རྒྱས་གཞན་དུ་མི་རྩོལ་ལོ། 
།སེམས་དང་ཆོས་ལས་སངས་རྒྱས་གཞན་ན་མེད། །མཉམ་ཉིད་ནམ་མཁའ་ལྟ་བུའི་རང་བཞིན་ལས། །སྣ་ཚོགས་མཚན་མ་རྡུལ་དུ་བརླག་བའི་ཕྱིར། །ཕྱག་རྒྱའི་ཚོགས་ཀྱང་བསྐལ་པའི་མེ་ལྟར་འབར། །ཡེ་ནས་ལྷུན་གྱིས་གྲུབ་པའི་རང་བཞིན་ལས། །རྩོལ་བའི་སྡུག་བསྔལ་རྒྱ་མཚོའི་རླབས་དང་འདྲ། །ཆོས་སོ་ཅོག་གི་ངོ་བོ་ཉིད། །མ་བཙལ་གཞག་པས་རྡུལ་དུ་བརླག །ཐམས་ཅད་བདག་ཉིད་རང་གི་ལྷ། །དཀྱིལ་འཁོར་ཀུན་ཏུ་ཞུགས་པ་ལ། །དུས་གསུམ་མཉམ་སྦྱོར་འབྱུང་འཇུག་མེད། །མ་བཙལ་ལྷུན་གྱིས་གྲུབ་པར་འགྱུར། །ཕྱི་ནང་སྤྱོད་ཡུལ་མ་ལུས་པ། །མཉམ་དག་ལྷུན་གྱིས་གྲུབ་པ་ལ། །དུས་གསུམ་མཉམ་པར་གཞག་པ་ནི། །བཅིང་དུ་མེད་པའི་ཕྱག་རྒྱ་ཡིན། །མི་ཕྱེད་ཐིག་ལེར་གཅིག་པ་ལ། །དུས་གསུམ་འབྱུང་འཇུག་མེད་པ་ནི། །སངས་རྒྱས་ཀུན་དང་མཉམ་པའི་ཕྱིར། །བསྲུང་དུ་མེད་པའི་དམ་ཚིག་མཆོག །ཁམས་གསུམ་ངོ་བོ་རང་རིག་དབྱིངས། །ཕྱོགས་བཅུ་རྒྱ་དང་བྲལ་བ་ཡི། །བཅོས་པ་མེད་པའི་འཁོར་ལོ་ལ། །མ་བཀོད་ཤར་བའི་དཀྱིལ་འཁོར་མཆོག །ཐམས་ཅད་མངོན་སུམ་ཤར་བ་ཡང་། །བྱིན་རླབས་མཐུ་ལ་མི་ལྟོས་པར། །ཡིད་བཞིན་ལྷུན་གྱིས་གྲུབ་པ་ནི། །བསྔོ་དང་བྲལ་བས་མཆོད་པའི་མཆོག །རྟོག་པའི་རྒྱལ་མཚན་ཤར་བའི་ཕྱིར། །ཐམས་ཅད་ངོ་བོ་བདག་ཉིད་སྐུ། །དོན་ལ་རིམ་པས་མི་འགྲུབ་པས། །ཐོག་པ་མེད་པ་དབང་གི་མཆོག 
།ཕྱོགས་བཅུའི་འཇིག་རྟེན་རབ་༄༅། །འབྱམས་ན། །གཡོ་ཞིང་བསྐྱོད་པའི་ཆོས་རྣམས་ཀུན། །རང་བྱུང་སྦྲུལ་པ་བསམ་ཡས་ཀྱིས། །བྱ་བྱེད་མེད་པའི་འཕྲིན་ལས་ཕུལ། །མི་དམིགས་བྱམས་པ་ཆེན་པོ་སྟེ། །མཐའ་ཡས་ཐུགས་རྗེ་ཆེན་པོ་ཡིན། །རབ་འབྱམས་བདེ་ལ་དགའ་བ་སྟེ། །སྟོང་ཉིད་གསལ་བ་བཏང་སྙོམས་སོ། །གསང་སྔགས་ཆེན་པོའི་ཁྱད་པར་ནི། །རང་རིག་རྒྱལ་བའི་ཐུགས་རྗེ་ཡིས། །བག་ཆགས་རྡུལ་དུ་རློག་པ་དང་། །མཚན་མ་ཟིལ་གྱིས་གནོན་པ་ནི། །ཁྱུད་ཆེན་མཁའ་ལ་ཐོགས་མེད་པས། །སྟེང་འོག་རིམ་གྱིས་མི་བགྲོས་དེ། །སྣང་བ་དུས་གཅིག་གསལ་བ་ནི། །སྐྱེ་འགྲོ་འདུལ་བའི་གཉེན་པོ་ཡིན། །སེང་གེའི་སྐད་ལ་འཇིགས་མེད་པ། །གཅན་གཟན་རིམ་གྱིས་མི་འདུལ་ཏེ། །གཞན་གྱིས་རྩོལ་པས་མི་ཆུད་པས། །དུད་འགྲོ་འདུལ་བའི་གཉེན་པོ་ཡིན། །རང་བཞིན་གསལ་བའི་བྱང་ཆུབ་སེམས། །རྒྱུ་འབྲས་རིམ་གྱིས་མི་བགྲོད་དེ། །བདེ་ཆེན་མཁའ་ལ་ཐོགས་མེད་པས། །རྣམ་རྟོག་སྒྲོལ་བའི་གཉེན་པོ་ཡིན། །བྱང་ཆུབ་སེམས་མི་འགྱུར་བའི་རྡོ་རྗེ་ཐུགས་རྗེ་ཆེན་པོའི་འོད། གནམ་སྤར་འདེབས་རྫོགས་སོ།། །།བཅོམ་ལྡན་འདས་བདེ་ཆེན་རྫོགས་པའི་ཀློང་ལ་ཕྱག་འཚལ་ལོ། །བྱང་ཆུབ་སེམས་ནི་ཀུན་ཏུ་བཟང་། །བདག་དང་གཞན་དོན་གནས་མེད་པས། ལྷུན་གྱི་རྫོགས་པའི་ངང་ཉིད་ལ། །སྐྱེ་དང་འཆི་མེད་འགྱུར་བའི་ཆོས་མེད་དོ། །དག་པས་བདུད་རྩི་ཆེན་པོ་ཡང་། 
།མི་འགྱུར་གསལ་བས་གསེར་གཞིན་ཏེ། །དགེ་སྡིག་སོ་སོར་བཅིངས་པ་ཡིས། །རྣམ་གྲོལ་ཐར་པ་བཅིངས་པ་ཧ། །གང་གིས་དེ་ལྟར་མ་རིག་སྟེ། །དོན་མེད་སྒྲ་ཕྱིར་འབྲངས་པ་ཡང་། །དགེ་སྡིག་གཉིས་ཀའི་ཕྱོགས་འཛིན་པས། །དམིགས་མེད་ལྡོངས་ནས་འགྲོ་བ་ཧ། །དཀར་བས་དཀར་བའི་ཉི་མ་མེད། །གནག་པས་གནག་པའི་མུན་པ་མེད། །ཞི་བས་གསལ་བའི་ཐིག་ལེ་ལ། །ལྷག་པའི་ལྷ་ཡང་ཡོད་མ་ཡིན། །མུ་མེད་བརྡལ་བར་གནས་པའི་ཕྱིར། །ཐམས་ཅད་དུ་ནི་གཅིག་པུ་ཉིད། །ནམ་མཁའ་ལྟ་བུའི་བདག་ཉིད་ལ། །སེམས་ཅན་མེད་ཅིང་སངས་རྒྱས་མེད། །རིག་པ་མེད་ཅིང་སངས་རྒྱས་མེད། །བྲི་བ་མེད་ཅིང་འཕེལ་བ་མེད། །དུས་གསུམ་ཐིག་ལེ་བདེ་བའི་ཕྱིར། །སུ་ལ་ཕན་མེད་གནོད་མི་འགྱུར། །རྣམ་པར་དག་པའི་སྙིང་པོ་ལ། །མངོན་སུམ་ལྷུན་གྱི་གྲུབ་པ་ཧ། །མི་སྣང་འགྱུར་བ་མེད་པ་ནི། །ཤེས་རབ་ཐབས་ལས་འདས་པའི་ཕྱིར། །ལམ་དང་བྱང་ཆུབ་དང་མེད་པ་སྟེ། །མེད་པའི་སྙིང་པོ་ཤར་བ་ཧ། །སྐལ་ལྡན་གང་ཞིག་འབྱུང་བ་ཡི། །དོན་དུ་གསུངས་པའི་དགོངས་སྤྱོད་ཀྱང་། །འདི་དོན་གདེངས་དང་ལྡན་པ་ཡིས། །གང་ལྟར་སྤྱད་ཀྱ་ང་མེ་ཏོག་སྐྱེ། །ཡང་དག་ངེས་པའི་ལུང་འདི་ཡང་ ། །རང་རིག་ཀློང་དུ་ཁྲོལ་འདོད་པས། །སེམས་ཀྱི་ཀློང་དུ་བརྣག་པ་ལས། །ཕལ་ལ་སྤྲོ་བར་མི་བྱའོ། །རྫོགས་པའི་སྤྱི་གཅོད་ཅེས་བྱ་བ་རྫོགས་སོ།། 
།།༄༅། །བཅོམ་ལྡན་འདས་དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །ཁམས་གསུམ་ལས་འདས་ཡིད་བཞིན་ནོར་བུ་རིན་པོ་ཆེ། །བགྲོད་མེད་རྣམ་པར་གྲོལ་བའི་ལམ་སྟོན་པ། །གཞན་ནས་བཙལ་བར་རྙེད་