༄༅། །རྒྱ་གར་སྐད་དུ། བོད་སྐད་དུ། །མ་ནི་བི་མ་ལ་ཏནྟྲ་ནཱ་མ། །ནོར་བུ་དྲི་མ་མེད་པའི་རྒྱུད། །དཔལ་ཡེ་ཤེས་གསང་བ་ལ་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་གཅིག་ན། །འོག་མིན་གྱི་གནས་ཆོས་ཀྱི་དབྱིངས་ཀྱིས་ཕོ་བྲང་ན། །གནས་ཕུན་སུམ་ཚོགས་པ་ཡེ་ཤེས་ཀྱི་གཞལ་མེད་ཁང་། །རྒྱ་ཡོངས་སུ་མ་ཆད་པ། །ཕྱི་ནང་མེད་པར་ཡེ་ཤེས་ཀྱིས་གང་བའི་གནས་ན། །སྟོན་པ་ཕུན་སུམ་ཚོགས་པ། །འཇམ་དཔལ་གསང་བ། །འཁོར་ཕུན་ཚོགས་པ་རིགས་ལྔའི་བདེ་བར་གཤེགས་པ། །མཛད་སྤྱོད་ཕུན་སུམ་ཚོགས་པ་བྱང་ཆུབ་སེམས་དཔའ་བཅུ་དྲུག །ཆོས་ཕུན་སུམ་ཚོགས་པ་གསང་བའི་རྒྱུ་ལྔའོ། །དེ་རྣམས་ཀྱི་སྙིང་པོ་བསྡུས་པ་བྱང་ཆུབ་ཀྱི་སེམས་ནོར་བུ་དྲི་མ་མེད་པའི་རྒྱུད་ཅེས་བྱ་བ། །སངས་རྒྱས་ཀྱི་དགོངས་པ་དང་གཉིས་སུ་མེད་པར་བཞུགས་སོ། །དེ་ནས་སྟོན་པ་འཇམ་དཔལ་གསང་བས། །རིག་ལྔའི་བདེ་བར་གཤེགས་པ་རྣམས་ལ་བཤད་ཀྱང་ཏིང་ངེ་འཛིན་གྱིས་བཤད། །མཉན་ཀྱང་ཏིང་ངེ་འཛིན་གྱིས་མཉན། །དེ་ནས་རྡོ་རྗེ་དབྱིངས་ཀྱི་དཀྱིལ་འཁོར་དུ། 
།བདེ་གཤེགས་རྣམས་ཀྱིས་རིགས་ཀྱིས་འདུལ་བའི་འཁོར་རྣམས་དང་ཏིང་ངེ་འཛིན་གྱི་སྒོ་ནས་མཉན་བཤད་དོ། །དེ་ནས་རྡོ་རྗེས་སེམས་དཔས་རྡོ་རྗེ་དབྱིངས་ཀྱི་དཀྱིལ་འཁོར་དུ། །རྣམ་པར་སྣང་མཛད་ཀྱི་འཁོར་ས་བཅུའི་བྱང་ཆུབ་སེམས་དཔའ་རྣམས་ལ་བྱང་ཆུབ་མཆོག་ཏུ་སེམས་བསྐྱེད་ནས། །རིག་པའི་ཡེ་ཤེས་ཀྱིས་ཡར་བལྟས་པས། །ཆོས་ཀྱི་དབྱིངས་ཀྱི་ཕོ་བྲང་དུ་རིགས་ལྔ་བདེ་བར་གཤེགས་པའི་ཞལ་མཐོང་། །དེ་ནས་རིགས་ལྔའི་བདེ་བར་གཤེགས་པ་རྣམས་དང་སྙོམས་པར་ཞུགས་ནས། །འཆི་མེད་རྡོ་རྗེའི་ལུང་ནོད་དོ། །མཉམ་པའི་རྒྱལ་པོ་ཀུན་རིག་ཆོས་ཀྱི་རྗེ། །འོག་མིན་རྡོ་རྗེ་དབྱིངས་ཀྱི་དཀྱིལ་འཁོར་དུ། །རྡོ་རྗེ་སེམས་དཔས་རང་སེམས་རྟོགས་བྱའི་ཕྱིར། །བླ་མེད་ངོ་མཚར་ཆེ་བའི་སངས་རྒྱས་འདི། །རྨད་དང་རྩ་བ་གཅད་པས་སངས་རྒྱས་སེམས་ལས་བྱུང་། །སེམས་ཀྱི་དམ་པ་བདག་ལ་བསྟན་དུ་གསོལ། །ཞེས་ཞུས་སོ། །རང་བྱུང་དབྱིངས་ནས་རིག་པ་རང་ཤར་བས། །འགྲོ་བ་རྣམས་ལ་སེམས་དང་སེམས་སུ་སྣང་། །རིག་བའི་རྩལ་ཆེན་རྙོ་ན་པརྩི་ཀ་ར་ཨ། །གང་ཞིག་སེམས་ཀྱི་དམ་པ་རྟོགས་འདོད་པ། །སེམས་དང་ཡེ་ཤེས་ཆུ་དང་རྙོག་མ་བཞིན། །མ་སྐུལ་བཞག་ན་དྭངས་སྙིགས་འབྱེད་བ་བཞིན། །བདེ་བ་འདོད་ན་བསམ་གཏན་ཏིང་འཛིན་གཅེས། །སེམས་དང་ཡེ་ཤེས་ཆུ་དང་འོ་མ་བཞིན། །བརྟན་པར་མི་བཞག་པས་ཕྱེད་དང་མའི་ཆུ་བཞིན་དུ། །སེམས་ཡེ་ཤེས་ཡོད་ཀྱང་བག་ཆགས་ཉིད་ཀྱིས་བསླད། 
།འགྲོ་བ་རྣམས་༄༅། །ལ་ཡེ་ཤེས་སེམས་ཀྱིས་བསླད། །རྟེན་པའི་བྱང་ཆུབ་འདོད་ན་ཆུ་དང་རྙོག་པ་གཞིན། །རྟོགས་པའི་ཡེ་ཤེས་འདོད་ན་ཆུ་དང་འོ་མ་བཞིན། །སེམས་དང་ཡེ་ཤེས་དབྱེ་བའི་མན་ངག་བསྟན། །ཞེས་ཡེ་ཤེས་དྲེམ་མེད་པའི་རྒྱུད་ལས། །དུས་གསུམ་གྱི་སངས་རྒྱས་དགོངས་པ་རྒྱུད་པའི་ལེའུ་སྟེ་དང་པོའོ།། །།དེ་ནས་བཅོམ་ལྡན་འདས་དཔལ་རྡོ་རྗེ་སེམས་དཔས། །འོག་མིན་ལྕང་ལོ་ཅན་གྱི་ཕོ་བྲང་དུ་སེང་གེ་ལྟ་བུའི་སྒྲས་བཤད། །ཞུས་བ་པོ་རྡོ་རྗེ་འཛིན་པས་གསང་ཆེན་རོལ་པའི་དུར་ཁྲོད་མེ་རི་འབར་བཞེས་བྱ་བ། །ཉིན་ཞིང་དུ་བ་འཐུལ་པ། །མཚན་མོ་མེ་འབར་བ་མ་མོ་དང་། །གཤིན་རྗེ་དང་། །གནོད་སྦྱིན་མང་པོ་འདུ་བའི་གནས་དེ་ནམ་མཉན་ནོ། །ཀྱེ་རྡོ་རྗེ་འཛིན་པ་ཉོན་ཅིག །ངས་ཕྱོགས་བཅུའི་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་ཐུགས་ཀྱི་ཀློང་བརྟོལ་བ། །ནོར་བུ་དྲི་མ་མེད་པའི་མན་ངག་གི་རྒྱུད་འདི་བསྟན་པར་བྱའོ། །དེ་ཡང་དང་པོར་ལུང་ལས་འདས་པའི་ཆོས། །གཞིའི་འདུག་ཚུལ་ངོ་བསྟན་པ་དང་། །གཉིས་པའི་ལུང་དང་མན་ངག་གིས་ཡིད་ཆེས་པར་བྱེད་པའི་ཆོས། །སྐུ་གསུམ་གྱི་འདུག་ཚུལ་ངོ་བསྟན་པ་དང་། །གསུམ་པས་སངས་རྒྱས་ཀྱི་རྒྱུད་ལྔས་བློའི་ཐེ་ཚོམ་དང་ཤེས་པའི་ཐག་གཅད་པའི་དོན་དུ། །རྒྱུད་ཀྱི་མན་ངག་གི་སྦྱོར་མཚམས་ཀྱི་དོན་བསྟན་པའོ། །ཆོས་ཀྱི་སྐུ་ངོ་སྤྲད་པ་ལ་བཞི་སྟེ། 
།གཞི་ཤེས་པ་ཆོས་ཀྱི་སྐུ། །འབྲས་བུ་ལོངས་སྤྱོད་རྫོགས་པའི་སྐུ། །རྫོགས་སྐུ་ངོ་སྤྲད་པ་ལ་བཞི། །སྤྲུལ་སྐུ་ངོ་སྤྲད་པ་ལ་གསུམ། །དེ་ཡི་མན་ངག་ལ་ཡི་གེ་དྲུག །ངོ་མ་ཤེས །ཡིད་མ་ཆེས། ཐག་མ་ཆོད། ངེ་ཤེས། ཡིད་ཆེས། ཐག་ཆོད།ཡིག་གེ་དྲུག་ལ་སྒྲ་འགྱུར་གཉིས། །དེ་བཞིན་གཤེགས་པའི་ཕྱག་རྒྱ་ཅན། །དེ་ལས་འདས་ན་རྣམ་པར་གྲོལ། ཁུན་ཀློང་དུ་འདས། ལུང་ཀློང་དུ་འདུས། མན་ངག་ཀློང་དུ་འདས་སོ། །རིག་པ་མི་འགེགས། སྣང་བ་མི་སྒྲུབ་སེམས་ཅན་མི་འགེགས། །སངས་རྒྱས་མི་སྒྲུབ། དུག་ལྔ་མི་འགེགས། ཡེ་ཤེས་མི་སྒྲུབ། འདོད་ཡོན་མི་སྦོང་། ཆོས་མི་སྒྲུབ། ཡོད་པ་མི་འགེགས། ཡོད་པ་ལ་མངོན་པར་མ་ཞེ་ན། བྱས་པ་མི་འགེགས ། བྱས་པ་ལ་སྐྱོན་དུ་མི་ལྟ། མེད་པ་མི་སྒྲུ། མེད་པ་ལ་ཞེ་འདོད་མི་བསྐྱེད། ངོ་སྤྲད་པ་དང་རྟོགས་པ་ཐོབ་པ་དུས་མཉམ་མོ། །རྟོགས་པ་ཐོབ་པ་དང་ཆོས་བོམ་བ་དུས་མཉམ་མོ། །དབུགས་ཆད་པ་དང་སངས་རྒྱས་པ་དུས་མཉམ་མོ། །སངས་རྒྱས་པ་དང་ཐུགས་རྗེ་འབྱོང་བ་དུས་མཉམ་མོ། །ཞེས་ནོར་བུ་དྲི་མ་མེད་པའི་རྒྱུད་ལས། །སངས་རྒྱས་ཀྱི་གདམས་པར་བཞག་པའི་ལེའུ་སྟེ་གཉིས་པའོ།། །།དེ་ནས་སྡུད་པ་པོ་རྡོ་རྗེ་ཆོས་ཀྱི་དབུས་འགྱུར་འོད་མའི་ཚ་ལ། །སངས་རྒྱས་འབྱུང་བའི་བྱང་ཆུབ་ཤིང་དྲུང་དུ་བསྡུ་བ་རྣམ་པ་བཞི་ཞུས་པ། །ཀྱེ་རྡོ་རྗེ་འཛིན་པ་ཆེན་པོ། །བསྡུ་བའི་དངོས་པོ་བཞི་བཤད་དུ་གསོལ། །ཞེས་ཞུས་པས། 
།རིགས་ཀྱི་བུ་༄༅། །ཉོན་ཅིག །ཡང་དག་པའི་སངས་རྒྱས་ལ། སངས་རྒྱས་དང་སེམས་ཅན་གཉིས་མེད་པས། །སངས་རྒྱས་འབའ་ཞིག་ཏུ་བསྡུའོ། །བྱང་ཆུབ་སེམས་དཔའ་རྣམས་ལ་རྫུ་འཕྲུལ་གྱི་རྐང་པ་བཞི་ལ་སོགས་ཏེ། །སྟོབས་དང་མི་འཇིགས་པ་དཔག་ཏུ་མེད་པ་ཡོད་ཀྱང་། །ཆོས་ཐམས་ཅད་ཀྱི་དེ་བཞིན་ཉིད་མ་མཁྱེན་པས། །སེམས་ཅན་གྱི་སྡེར་བསྡུའོ། །སེམས་ཅན་རྣམས་ཀྱི་རྐྱེན་ཁྱད་པར་ཅན་དང་ཕྲད་ན་རྟོགས་པ་སྐད་ཅིག་མ་ལ་སྐྱེ་བའི་ཐབས་ཡོད་པས། །སངས་རྒྱས་ཀྱི་སྡེར་བསྡུའོ། །དེ་བཞིན་གཤེགས་པའི་བཀའ་དྲི་མ་མེད་པའི་རྒྱུ་འདི་ནི། །སྟོན་པ་རྡོ་རྗེ་འཆང་གིས་བསྟན། །ཞུ་བ་པོ་རྡོ་རྗེ་འཛིན་པས་ཞུས་ཏེ། །བསྡུས་པ་པོ་རྡོ་རྗེ་ཆོས་བསྡུས་པ། །ཀྱེ་ཀྱེ་རྡོ་རྗེ་འཆང་ཐབས་མཆོག་ཏུ་གྱུར་པ་ལེགས་སོ་ལེགས་སོ། །ཞེས་བསྡུས་པའོ། །ཀྱེ་སྡུད་པ་པོ་རྡོ་རྗེ་ཆོས་ལེགས་པར་ཉོན་ཅིག །འཁོར་བའི་ཆོས་ནི་རྒྱ་ཆད་པ་ཡིན་ནོ། །ཆོས་ཀྱི་སྐུ་བདེ་བ་ཆེན་པོ་ནི་རྒྱ་ཆད་པ་ཡིན་གྱི། །ཅི་སྟེ་འཁོར་བ་རྒྱ་ཆད་པ་མཐའ་ལ་ཐུག་མེད། །ཆོས་སྐུ་རྒྱ་ཆད་རྟོགས་ན་འགྱུར་བ་མེད། །སངས་རྒྱས་ཡེ་ཤེས་རང་སྣང་རྟོགས་འཛིན་མཐའ་ལས་འདས། །འཁོར་འདས་གཉིས་མེད་སེམས་ཅན་དོན་མི་གཟིགས། །སེམས་ཅན་ཡུལ་ལས་སྣང་ནས་སངས་རྒྱས་ཟག་བཅས་ཡིན། །བྱང་ཆུབ་སེམས་དཔའ་རྣམས་ནི་ས་ནས་ས་རུ་བགྲོད་པས་རྩོལ་སྦྱོང་དོན་མི་སྤོང་། །ས་ནས་ས་རུ་བགྲོད་ཀྱང་ཡེ་ཤེས་རང་སྣང་