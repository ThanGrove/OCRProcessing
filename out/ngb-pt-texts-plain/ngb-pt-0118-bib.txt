{page}༄༅། །རྒྱ་གར་སྐད་དུ། སརྦ་དྷརྨུ་མ་ཧྭ་སརྙི་བོ་དྷི་ཙིཏི་ས༷་སྭ་ར་མྱུ་ལསྣྲོ་ད་ན་ས་མུ་དྲ་ས་མུ་བི་ལ་ཏནྟྲ། བོད་སྐད་དུ། ཆོས་ཐམས་ཅད་རྫོགས་པ་ཆེན་པོ་བྱང་ཆུབ་ཀྱི་སེམས་འཁོར་བ་རྩད་ནས་གཅོད་པ་རྒྱ་མཚོ་དང་མཉམ་པ་རྙོག་པ་མེད་པའི་རྒྱུད། བཅོམ་ལྡན་འདས་ཀུན་རིག་རྒྱལ་པོ་ལ་ཕྱག་འཚལ་ལོ། །འདི་སྐད་སྟོན་པ་གནས་འཁོར་དུས། །སངས་རྒྱས་རིན་ཆེན་ཟ་མ་ཏོག །རྙོག་མེད་རྒྱ་མཚོ་ལྟ་བུའི་ཀློང་། །འཁོར་བའི་རྒྱ་མཚོ་རྩད་ནས་བཅད། །ཀུན་བཟང་ཐུགས་ཀྱི་བྱིན་རླབས་ཀྱིས། །ཞལ་གྱི་པཟློ་འཛུམ་པ་ལས། །ལྗགས་ཀྱི་འོད་ཟེར་ཕྱོགས་བཅུར་འཕྲོས། །འཇིག་རྟེན་ཁམས་ཉིད་དྲུག་ཏུ་གཡོས། །དེ་ནས་སེམས་དཔའ་རྡོ་རྗེ་ཡིས། །བཅོམ་ལྡན་འདས་ལ་འདི་སྐད་གསོལ། །འདས་པ་ཀུན་གྱི་སྔོན་རོལ་ན། །ཕྱོགས་བཅུའི་སངས་རྒྱས་ཀུན་གྱི་ཡབ། །བདེ་བ་ཐམས་ཅད་འབྱུང་བའི་གནས། །རྡོ་རྗེ་འཆང་ལ་ཕྱག་འཚལ་བསྟོད། །ཀུན་གཞི་རྩད་ནས་གཅད་པ་དང་། ཁྲེས་བྱའི་གྲས་ཐག་ཆོད་པ་ཡིས། །རིག་པ་རང་སར་གྲོལ་བ་ནི། །སྟོན་པས་བདག་ལ་བཤད་དུ་གསོལ། །བཅོམ་ལྡན་འདས་ཀྱིས་བཀའ་སྩལ་པ། །ཀུན་གཞི་ཕྱོགས་རིས་མེད་པའི་ཨ། །མཚོན་པའི་ཚིག་ཏུ་གཏན་ཚིགས་བཞི། །ཐམས་ཅད་འབྱུང་བ་རྒྱ་མཚོའི་ཀློང་། ཁྲེས་བྱ་སྣ་ཚོགས་སྣང་བ་ཡི། །མ་རིག་འཁོར་བའི་རྒྱ་མཚོ་འདི། །ལྟ་བསྒོམ་སྤྱོད་འབྲས་རྣམ་པ་བཞིས། 
།གཏན་ལ་ཕབ་སྟེ་རྩད་ནས་བཅད། །དངོས་མེད་རྟག་པ་རིག་པའི་རྒྱུན། །རླུང་གིས་བསྐྱོད་པས་ཅིར་ཡང་འཆར། །འདི་ཡི་རང་བཞིན་རྟོགས་གྱུར་ན། །ཆོས་ཉིད་རྒྱ་མཚོ་ཉིད་དུ་གྲོལ། །སེམས་དཔའ་རྡོ་རྗེས་ཡང་ཞུས་པ། །ལིང་ཚེ་བཅུ་གསུམ་རྡོ་རྗེའི་རྩེ། །ཟབ་མོ་བཅུ་གསུམ་རྨད་དུ་བྱུང་། །ལྔ་ཚོམ་ལྔ་ལ་བསྡུས་རྒྱས་ལྔ། །འགྲོ་དྲུག་འཁོར་བའི་གཡང་ས་གཅད། །བཞི་སྐོར་གསུམ་ལ་གཏན་ཚིགས་བཞི། །བདུད་རྩི་ལྟ་བུ་བཞི་དང་སྦྱར། །རྒྱས་པར་བདག་ལ་བཤད་དུ་གསོལ། །རྒྱ་མཚོ་དང་མཉམ་པ་རྙོག་པ་མེད་པའི་རྒྱུད་ལས། གླེང་གཞིའི་ལེའུ་སྟེ་དང་པོའོ།། །།དེ་ནས་བཅོམ་ལྡན་བཀའ་སྩལ་པ། །སྣ་ཚོགས་ཆ་ཤས་དེ་བཞིན་བཟང་། །ཟིན་པས་ལྷུན་གྱིས་བཞག་པ་ཡིན། །ཆོས་དང་སེམས་ནི་བསྟན་དུ་མེད། །ཆོས་དང་སེམས་ནི་མི་བསྒོམ་མོ། །རྣམ་པར་རྟོག་པ་ཆོས་ཀྱི་དབྱིངས། །དེ་ལ་དེ་ལྟར་ཉིད་ལས་སུ། །ཐུགས་རྗེ་སེམས་ཅན་བསྒོམ་དོན་ནི། །བྱང་ཆུབ་རྟོག་པའི་རྣམ་དག་ཡིན། །ཕྱི་ནང་རྣམ་དག་སངས་རྒྱས་ལམ། །བསྒྲུབ་མེད་བྱར་མེད་ཆོས་དབྱིངས་ལ། །ལོག་རྟོག་གཉིས་མེད་འཁྲུལ་པ་ཡང་། །གོང་བསྟན་མཉམ་པར་ཤེས་པས་རྗེ། །ང་བདག་བྱིས་པའི་རྣམ་རྟོག་གིས། །ཆོས་ཉིད་མ་གྱུར་རྟོག་པས་ཟིན། །དེ་བས་སློབ་དཔོན་མཁས་པ་བླུ། །མི་གནས་སྤྲོས་མེདབདེཆེནའབྱུང། །ཟིན་པས་བདུད་རྩི་བཟང་པོ་ཡིན། །ཆེ་ཆུང་གསུངས་པ་འབྱུང་འགྱུར་གནས། 
།འདོད་པས་བྲོད་༄༅། །པ་མི་སྐྱེ་ཤིང་། །ཁྱུང་བཞིན་སྤྲོ་བསྡུ་དགོས་པ་མེད། །རྒྱ་མཚོ་ཆོས་རྣམས་ཡོན་ཏན་མཉམ། །བྱང་ཆུབ་ཏིང་འཛིན་རྒྱ་མཚོ་འབྱུང་། །རྒྱ་མཚོ་མི་རྟོག་ཀུན་ཏུ་སྐྱེ། །རྒྱུ་རྐྱེན་སྐུར་པ་སྒོ་ཙམ་དུ། །མཁས་པ་འགྲོ་བའི་ལམ་ཞེས་བྱ། །འདོད་སྤྱོད་གང་དུ་ཤན་པ་སོགས། །ཁོ་ན་ཡོངས་རྫོགས་བདེ་བ་ཆེ། །ཡང་ནི་དེ་ལྟར་ཆོས་ཡིན་ཏེ། །ཆོས་ཀྱིས་ཆོས་བཙལ་ནམ་མཁའ་འཚོལ། །ལྟོས་པ་མེ་འདྲ་རྙེད་དཀའོ། །སྙིང་པོ་ཡོངས་ཀྱི་བྱང་ཆུབ་གནས། །རྡོ་རྗེ་ཀུན་བཟང་རྣམ་དག་ཕྱིར། །མི་སྐྱེ་བྱམས་པས་སྙིང་རྗེ་ཆེ། །ཡོན་ཏན་དོན་རྣམས་བྱ་བ་མེད། །རང་བྱུང་གྲོལ་ནས་ལམ་ཡང་སྟོན། །འབྱུང་བ་འགྲོ་བ་ཕྱིན་ཅིས་ཀྱང་། །རང་བྱུང་ཡེ་ཤེས་གྲུབ་ཡང་འབྱུང་། །ཆོ་འབྲུལ་ཡོན་ཏན་ཇི་བཞིན་དེ། །སྣང་བ་མིང་བཙལ་བཙལ་ན་མེད། །ཆོས་ཉིད་རྣ་དབང་ལྕེ་བརྗོད་མེད། །འགྲོ་ཀུན་དེ་ལ་གནས་པ་ལ། །ལས་སོ་ཅི་སྟེ་རང་བྱུང་བྲལ། །མ་སྐྱེས་གདོད་ནས་བཙལ་མི་བསྐྱོད། །ཡོན་ཏན་བསམ་གཏན་མ་བསམས་སྐྱེ། །ཕྲ་ཞིང་བསྒོམ་ཞིང་སེམས་ཞེས་བསྐྱེད། །ལམ་འདྲ་ཞེས་གསུངས་གཏི་མུག་ཀྱང་། །བྱང་ཆུབ་ཀུན་སྤྱོད་ཆོས་ཉིད་རྒྱན། །ནམ་མཁའ་རྟོག་པའི་མི་ཆགས་འབྱུང་། །རྟོག་མེད་བཟུང་བས་ཀུན་ཏུ་ཨ། །དེ་ནི་ས་དང་འཇིག་རྟེན་སངས། །འདི་བཙལ་ཡུལ་མེད་ནམ་མཁའབཞིན། །ཚངསལམ་མཐུན་མིན་བགྲོད་པ་མེད། །དེ་ལྟར་དེ་བསྟན་དེ་བས་ཆེ། 
།སྔོན་གྱི་དེ་བཞིན་དེ་ལྟར་རང་། །དེ་ལ་ཀུན་བལྟས་གྲུབ་པ་མེད། །བདེ་འབྱུང་དེ་ཡང་མི་བྱའོ། །དུས་གསུམ་གདོད་ནས་ཆོས་སྐུར་བདེ། །སྲིད་མིང་འཁོར་སྒྱུ་བསྟི་གནས་ཡིན། །རྣམ་སྤྱོད་འབྱུང་མི་སྨིན་པས་བཞིན། །ཅི་སྟེ་ནམ་མཁའ་མི་སྐྱེ་ཆོས། །ཕྱི་ནང་ཟབ་མོ་སྲིད་པ་དེ། །དེ་ལ་རང་བཞིན་དུས་གསུམ་མེད། །གཡོ་བསྐྱེད་ལེན་དོར་མཉམ་ཉིད་དོ། །གང་དུ་ཀུན་འཁོར་བདག་ལས་འབྱུང་། །འདི་མཉམ་འདི་གནས་ཨ་དེ་བཞིན། །སྣང་དེ་བྱང་ཆུབ་ཆུ་ཟླ་བཞིན། །མ་བསྒོམས་དཀྱིལ་འཁོར་ཡི་གེ་མེད། །རྣམ་གྲངས་གང་ལྟར་མེ་ཏོག་སྐྱེ། །མཚན་མ་མི་འགྱུར་གནས་པ་བཟང་། །མི་ཕྱེད་རོལ་པར་གནས་མཉམ་ཞིང་། །མ་ཡིན་གནས་པས་ཡེ་ཤེས་རང་། །མི་འགྱུར་མི་གནས་བསྟན་དུ་མེད། །རྨད་བྱུང་བྱ་བྲལ་ཅིར་ཡང་འབྱུང་། །འདི་འགྲོ་འཁྲུལ་པ་སྨན་པས་ཚོལ། །གོ་བ་ཉིད་ནི་དེ་ལ་ཕྱོགས། །མ་ངེས་རིགས་ཀྱི་དེ་བཞིན་འབྱུང་། །འདས་དང་མ་འོངས་ཐ་སྙད་དེ། །སྐྱེ་འགག་དེ་ཉིད་མཉམ་པས་གཅིག །ཚོགས་ཀྱི་རང་བཞིན་ལྷུན་གྱིས་དག །འདུ་བྱེད་ལྷག་པ་ཡུད་ཀྱིས་བལྟས། །མཐོང་བ་དེ་ནི་ཡུད་ཙམ་ཡིན། །དམ་ཚིག་སྦྱོར་བ་གཏོར་མ་ལས། །བགེགས་བསལ་སྔགས་ཚིག་མཆོད་དང་གཏོར། །ཐམས་ཅད་རྟོག་མེདྭ་ཆེན་པོར་འགྱུར། །ཉིད་ལ་སྒྲིབ་པར་རྟོགས་ན་མེད། །རྒྱ་མཚོ་དང་མཉམ་པ་རྙོག་པ་མེད་པའི་རྒྱུད་ལས། ལྷུན་གྱིས་གྲུབ་པའི་ལེའུ་སྟེ་གཉིས་པའོ།། 
།།དེ་ནས་བཅོམ་ལྡན་བཀའ་༄༅། །སྩལ་པ། །གདོད་ནས་མ་སྐྱེས་སྒྲོ་སྐུར་བྲལ། །སྤང་འགེག་སྤྱོད་པ་རང་སར་གྲོལ། །བསྒྱུར་དང་སྤྱོད་ལྔ་རྣམ་པར་དག །འདི་ནི་འགྲོ་ཀུན་བྱང་ཆུབ་སེམས། །རྣམ་དག་ནམ་མཁའ་བཞིན་དུ་གསལ། །སྐྱེ་འགག་ཡོད་མེད་མཐའ་ལས་འདས། །དངོས་བྲལ་རིག་གསལ་ཕྱོགས་མ་ལྷུང་། །སྤང་བླང་བཏང་སྙོམས་མངོན་གྱུར་མེད། །བརྗོད་བྲལ་མ་བཅོས་ལྷུན་གྱིས་གྲུབ། །དོན་དམ་བདེ་ཆེན་མཐའ་ལས་འདས། །དུས་གསུམ་ཡང་དག་ཨ་ཏི་ནི། །འདུ་འབྲལ་རྟོག་མེད་ལྷུན་གྱིས་གྲུབ། །མི་འགྱུར་བ་ཡི་བལྟ་བ་ལ། །གཡོས་པ་མེད་པའི་རྩི་ཡིས་བཟུང་། །གཡོས་པ་མེད་པའི་ཏིང་འཛིན་ལ། །མ་འགགས་པ་ཡི་རྩི་ཡིས་བཟུང་། །མ་འགགས་པ་ཡི་སྤྱོད་པ་ལ། །ལྷུན་གྱིས་གྲུབ་པའི་རྩི་ཡིས་བཟུང་། །དོན་གྱི་རྩི་བཞི་གང་གནས་པ། །བལྟ་བའི་དོན་ལ་གནས་པ་ཡིན། །དེས་ན་སྲིད་གསུམ་རྣམ་པར་དག །འབྱུང་བ་དུག་ལྔ་འདོད་ཡོན་ལྔ། །ཐམས་ཅད་མི་འགྱུར་བལྟ་བར་སངས། །བལྟ་བ་མི་ཟད་ནོར་བུ་བཞིན། །ལྷུན་གྲུབ་ཀུན་རྫོགས་ནམ་མཁའ་ཆེ། །ཐིག་ལེ་བརྗོད་བྲལ་མཚོན་དུ་མེད། །གཉིས་སུ་མེད་པའི་སྙིང་པོ་ཨ། །མ་བཀག་མ་སྤངས་རང་སར་གྲོལ། །མ་བསལ་མ་བསྒྱུར་རྩོལ་བསྒྲུབ་མེད། །ཡིན་པའི་དོན་ལ་ཡིན་པར་ཤེས། །ཟབ་མོའི་མཛོད་བཞིན་དོན་རྣམས་འབྱུང་། །སྙིང་པོ་ཀུན་ཁྱབ་སུས་རྟོགས་པ། །རྒྱལ་སྲས་བཞིན་དུ་དབུལ་བ་སངས། 
།མཁའ་ཀློང་ཀུན་བཟང་ཡེ་ཤེས་འོད། །རྡོ་རྗེ་སེམས་དཔའ་དག་པའི་ཀློང་། །བསྲུང་མཚམས་རིམ་པར་བཀོད་པ་མེད། །ལྟ་བ་བསམ་གཏན་སྤྲོས་དང་བྲལ། །སྤྱད་དུ་མེད་པས་བསྒྲུབ་ཏུ་མེད། །རང་གྲོལ་སྔགས་དང་ཕྱག་རྒྱ་དག །མཆོད་བཤགས་ཕྲིན་ལས་གདོད་ནས་རྫོགས། །ལམ་ལྔ་ཕ་རོལ་ཕྱིན་བཅུ་རྫོགས། །འགྲོ་བ་མུ་སྟེགས་རིམ་དགུ་རྫོགས། །སྣང་སྲིད་འཁོར་འདས་ཐམས་ཅད་རྫོགས། །དད་དང་རང་བཞིན་བདག་ཉིད་གསུམ། །དབྱིངས་དང་ཀློང་དང་རྫོགས་ཆེན་ནོ། །གཞི་དང་ལམ་དང་འབྲས་བུ་གསུམ། །མ་སྐྱེས་མ་འགགས་ལྷུན་གྱིས་གྲུབ། །ལྷུན་གྲུབ་མ་ནོར་དག་པའི་རྫོང་། །ཕྱོགས་མེད་རང་གྲོལ་དོང་སྤྲུགས་དབྱིངས། །གསལ་ཁྱབ་གཉིས་མེད་བདེ་ཆེན་ཀློང་། །སྐུ་གསུམ་ལྷུན་གྲུབ་སྙིང་པོ་ཨ། །རྒྱ་མཚོ་དང་མཉམ་པ་རྙོག་པ་མེད་པའི་རྒྱུད་ལས། ལྟ་བའི་ལེའུ་སྟེ་གསུམ་པའོ།། །།དེ་ནས་བཅོམ་ལྡན་བཀའ་སྩལ་པ། །གདོད་ནས་གསལ་བས་བྱིང་རྒོད་བྲལ། །བསྒོམ་བྱ་ཆོས་ཉིད་གུད་ན་མེད། །འདི་ནི་དོན་དམ་བདེ་ཆེན་ངང་། །མ་བཅོས་མ་ཡེངས་རང་སར་གྲོལ། །དྲན་པ་རང་གྲོལ་དོན་དམ་དབྱིངས། །སོ་མ་ལྷུག་པ་གྱི་ན་ཙམ། །མིང་ཙམ་བསྒོམ་ཞེས་དེ་ལ་བྱ། །དྲན་འཛིན་མ་སྐྱེས་སྤྲོས་བྲལ་ངང་། །མཉམ་ཉིད་མཁའ་འདྲ་རྙོག་པ་མེད། །ལྷུན་གྲུབ་རྟོག་པས་བྱ་བཙལ་བྲལ། །དང་པོ་ཞི་གནས་དུས་སུ་ནི། 
།དྲན་པ་ཤེས་བཞིན་རྩི་ཡིས་༄༅། །བཟུང་། །དཔེར་ན་གླང་ཆེན་ལྕགས་ཀྱུ་བཞིན། །མ་ཡེངས་དྲན་པས་རང་སར་གྲོལ། །གཉིས་པ་མཉམ་གཞག་དུས་སུ་ནི། ཁྲེས་བྱ་ཆོས་ཉིད་བུམ་པར་གཞུག །གསེར་བུམ་ཏིལ་གྱི་སྒྲོན་མ་བཞིན། །འགྱུར་མེད་རིག་པ་ནང་ན་གསལ། །གསུམ་པ་རྗེས་ཐོབ་དུས་སུ་ནི། །དབང་པོ་མི་འགག་རང་ཡན་བཞག །གསེར་གླིང་བརྡལ་བའི་ཀླུང་ཆེན་བཞིན། །གང་བལྷས་རྫོགས་པ་ཆེན་པོའི་ཀློང་། །ཐ་མ་ལྷག་མཐོང་དུས་སུ་ནི། །མཚན་མ་རང་གྲོལ་བློས་མ་རེག །དུག་སྦྲུལ་འབར་བའི་མདུད་པ་བཞིན། །རྩོལ་བསྒྲུབ་མེད་པར་རང་སར་གྲོལ། །དེ་ལྟར་དུས་བཞི་བསྒོམ་པ་ལ། །བྱིང་བ་བརྒྱད་དང་རྒོད་པ་ལྔ། །བྱིང་རྒོད་སྐྱོན་དུ་གཏང་མི་བྱ། །བྱིང་ལ་གསེང་ལ་རྒོད་ན་བསྡུ། །དེ་ལྟར་ཟླ་བ་དྲུག་བསྒོམས་ན། །གཡོ་དང་གོམས་པ་ཐོབ་དང་བརྟན། །གསལ་བ་ནམ་མཁའ་ལྟ་བུ་འབྱུང་། །ནམ་མཁའ་དངས་པའི་ཟླ་བ་བཞིན། །ཀུན་ལ་སྙོམས་ལ་རྟོག་སྒྲིབ་མེད། །ཁ་སྐོམ་ཟས་དང་བྲལ་བྱས་ཀྱང་། །མདངས་དང་དབང་པོ་གཏིང་ནས་གསལ། །བཟོད་ཐོབ་ཆོས་བརྒྱད་སྤང་ལེན་མེད། །འདོད་ཡོན་ལྔལས་རྣམ་པར་གྲོལ། །ཉོན་མོངས་ཞེན་འཛིན་རྟོག་པ་ཟད། །ལུས་ནི་ཤིང་བལ་ལྟ་བུར་ཡང་། །དབུགས་ནི་འབྱུང་འཇུག་མེད་པའི་ཉམས། །གྲུབ་པའི་རྟགས་རྣམས་འཆར་བ་དང་། །མངོན་ཤེས་ལ་སོགས་མཚན་མ་མཐོང་། 
།མཁའ་འགྲོས་ལུང་བསྟན་ལ་སོགས་འབྱུང་། །དེ་ལ་དགའ་བྲོད་མི་བྱ་ཞིང་། །མེད་ཀྱང་ཇི་མི་སྙམས་པའི་ཉམས། །གཉིས་མེད་གསལ་ཁྱབ་ཁྱུང་ཆེན་རྒྱས། །ཀུན་གཞི་་སྐྱེ་མེད་སྙིང་པོ་ལ། །བསྒོམ་དང་མི་བསྒོམ་རྟོག་ལས་འདས། །རྟོག་འདས་དོན་གྱི་ཡེ་ཤེས་ལ། །བསྒོམ་བྱ་ཆོས་ཉིད་གུད་ན་མེད། །བསྒོམ་པ་མིང་དུ་བཏགས་པས་ནོར། །ཅི་ཕྱིར་བརྗོད་པ་ཀུན་དང་བྲལ། །རྣམ་རྟོག་གཉེན་པོར་མི་རྟོག་བསྒོམ། །དེ་ཀ་རྟོག་པ་ཆེན་པོ་ཡིན། །རྟོག་པའི་མཚན་མ་ཅི་སྐྱེས་ཀྱང་། །དེ་ཉིད་ཆོས་ཉིད་ཡིན་ཤེས་ན། །དུག་ལ་སྨན་དུ་ཤེས་པ་བཞིན། །ཆོས་ཉིད་གཞན་ནས་བཙལ་མི་དགོས། །གསལ་ལ་རྟོག་མེད་ཏིང་འཛིན་ལ། །བསྒོམ་བྱ་སྒོམ་བྱེད་གཉིས་མེད་ངང་། །རྟག་ཆད་གཟུང་འཛིན་ཀུན་རྫོབ་དོན། །བླང་དོར་དབྱིངས་དང་ཡེ་ཤེས་རྫོགས། །འགྱུར་བ་མ་ཡིན་དྲང་པོར་གསལ། །ལྷུན་གྱིས་གནས་པས་བདེ་བ་ཆེ། །རང་བྱུང་ཡེ་ཤེས་རྒྱུ་རྐྱེན་བྲལ། །རང་གི་མཐུ་ཡི་རྟོགས་པ་ལས། །ཆོས་ཉིད་གཞན་ནས་མི་འབྱུང་ངོ་། །ཚིག་ཏུ་གཞན་ལ་བརྟེན་འདྲ་ཡང་། །དངོས་སུ་བདེ་ཆེན་རང་ལ་ཤར། །རྒྱ་མཚོ་དང་མཉམ་པ་རྙོག་པ་མེད་པའི་རྒྱུད་ལས། །སྒོམ་པའི་ལེའུ་སྟེ་བཞི་པའོ།། །།དེ་ནས་བཅོམ་ལྡན་བཀའ་སྩལ་པ། །གདོད་ནས་བླང་དོར་ཀུན་དང་བྲལ། །སྐྱེ་མེད་དོན་དམ་ཆོས་ཉིད་ཀློང་། །སྤྱོད་པའི་དམ་པ་ཁོ་ནའོ། །འགྲོ་འཆག་ཉལ་དང་འདུག་པ་རྣམས། །ཅི་སྤྱོད་དོན་ལས་མ་གཡོས་ཤིང་། 
།དོན་དམ་བདེ་བའི་རྩིས་༄༅། །ཟིན་ན། །སྤྱོད་པ་ཞེས་ནི་དེ་ལ་བྱ། །ཕྱི་ནང་གསང་བ་ཁོ་ན་ཉིད། །ཕྱི་རྟོག་ནང་དུ་བསྡུ་བ་དང་། །ནང་རྟོག་གསང་བར་བསྟིམ་པ་སྟེ། །གསང་རྟོག་ཁོ་ན་ཉིད་དུ་གྲོལ། །ལུས་ངག་ཡིད་གསུམ་སྤྱོད་པ་ནི། །ལུས་ནི་འབྱུང་ལྔ་འདུས་པའི་ལུས། །སྐུ་ལྔ་ཡེ་ཤེས་རོལ་པ་ཡིས། །རྟོག་མེད་བརྟུལ་ཞུགས་རྒྱན་དུ་རོལ། །འཇིགས་པ་མེད་པའི་སེང་གེ་བཞིན། །འབར་བ་ཆེན་པོ་སྤྲུལ་པའི་སྐུ། །ངག་ནི་སྔགས་དང་སྒྲ་དབྱངས་སྒྲ། །འཇིག་རྟེན་འཁྱལ་ཚིག་སྣ་ཚོགས་ཀྱང་། །དཔེར་ན་བྲི་ཎའི་སྐད་བཞིན་དུ། །འགག་མེད་གྲག་སྟོང་རོལ་པར་སྣང་། །སྣང་བ་རང་རིག་གཉིས་མེད་རྫོགས། །སེམས་ནི་ཡེ་ནས་རྣམ་པར་དག །ཉོན་མོངས་ལྔ་ཡི་སྐྱོན་དང་བྲལ། །ཨེ་མ་རང་ལ་གནས་བཞིན་དུ། །སྤྱད་པས་ཐོབ་འདོད་ཨེ་མ་འཁྲུལ། །སྤྱོད་བྱེད་བྲལ་བའི་རྒྱ་མཚོ་ནི། །དྲན་རྟོག་མེད་པའི་ཡེ་ཤེས་ལ། །ཐོབ་པར་བྱ་བའི་སངས་རྒྱས་དང་། །སྤང་བར་བྱ་བའི་སེམས་ཅན་གཉིས། །བྱང་ཆུབ་སེམས་སུ་རོ་གཅིག་པས། །ལམ་པས་བཅོས་སུ་ག་ལ་ཡོད། །ཅི་ཕྱིར་དགག་བསྒྲུབ་མེད་པ་ལ། །རྩལ་སྤྲུགས་རེ་དོགས་ཡུལ་ལས་འདས། །མཐོ་རིས་འདྲེན་པའི་དགེ་བ་དང་། །འཁོར་བར་ལྟུང་བའི་སྡིག་པ་གཉིས། །ཆོས་ཀྱི་དབྱིངས་སུ་ཡོངས་མཉམ་པས། །རྫོགསཆེན རིསམེདཆོས་ཆེན་པོ། །ཐོད་རྒལ་བློ་ཡི་བདུད་རྩི་འདི། །སྐལ་མེད་རྨོངས་པའི་བདུད་དུ་འགྱུར། 
།དཔེར་ན་དུག་གིརངབཞིན་ལ། །རྨ་བྱ་དག་ལ་རྒྱན་གྱིས་མཛེས། །གཞན་རྣམས་ལ་ནི་དུག་གིས་འཇིགས། །ཐམས་ཅད་རྫོགས་པའི་བདེ་ཆེན་པོ། །སྐྱེ་འགག་མེད་པར་ལྷུན་གྱིས་གྲུབ། །ཁྱབ་གདལ་མ་བཅོས་ཡེ་སངས་རྒྱས། །སྤྲོས་བྲལ་གཉིས་མེད་ཁོ་ནའོ། །དོན་འདི་ངེས་པར་རྟོགས་ན་ནི། །རྒྱལ་བ་རྣམས་དང་མཉམ་པ་ཡིན། །སེམས་ཉིད་དོན་གྱི་ཡེ་ཤེས་ལ། །སྤྱད་པར་བྱ་བའི་གནས་དང་བྲལ། །བྱ་བྲལ་ངང་ལ་རྣམ་པར་རོལ། །མིང་ཙམ་སྤྱོད་ཅེས་དེ་ལ་བྱ། །འདའ་ཀ་མ་ཡི་སྤྱོད་པ་ནི། །ཅིར་སྣང་བྱང་ཆུབ་སེམས་སུ་སྤྱོད། །སེམས་ཉིད་ཆོས་ཀྱི་སྐུ་རུ་བྱ། །སྐུ་ཉིད་སྤྱད་བྱ་སྤྱོད་བྱེད་བྲལ། །བྱ་བྲལ་ངང་ལ་གང་གནས་པ། །སྐྱེ་མེད་དོན་གྱི་རྣལ་འེབྱོར་རོ། །རྒྱ་མཚོ་དང་མཉམ་པ་རྙོག་པ་མེད་པའི་རྒྱུད་ལས། སྤྱོད་པའི་ལེའུ་སྟེ་ལྔ་པའོ།། །།དེ་ནས་བཅོམ་ལྡན་བཀའ་སྩལ་པ། །གདོད་ནས་མ་སྐྱེས་ཐོབ་བསྒྲུབ་འདས། །རེ་དོགས་བློ་ལས་རྣམ་པར་གྲོལ། །སྐྱེ་མེད་བརྗོད་མེད་ཁོ་ན་ཉིད། །མཐའ་བྲལ་གཉིས་མེད་དོན་དམ་ཀློང་། །དགག་བྱ་བསྒྲུབ་བྱ་རྣམ་པར་དག །མ་སྐྱེས་བྱ་བྲལ་ཆོས་ཉིད་ཀློང་། །ཅིར་ཡང་མི་དམིགས་ཁྱབ་གདལ་ལ། །བགྲོད་དུ་མེད་པར་ལྷུན་གྱིས་གྲུབ། སྐྱེ་མེད་གཉིས་མེད་སྤྲོས་དང་བྲལ། །སྐུ་ལྔ་ཡེ་ཤེས་ལྔ་ཡི་ངང་། །རྟོག་བྲལ་དམིགས་མེད་ཁྱབ་གདལ་ཀློང་། །སྤྲོས་མེད་བྱང་ཆུབ་སྙིང་པོའི་དབྱིངས། །འབྲས་བུ་བལྟ་བསྒོམ་སྤྱོད་པ་བསྟན། །རང་སྣང་ག་་མ་ལམ་ལས་གྲོལ། 
།ཁྱབ་༄༅། །གདལ་འུབ་ཆུབ་ས་ཆེན་ནོན། །རྒྱལ་པོ་བཙོན་དུ་བཟུང་བ་དང་། །བདུད་རྩིའི་ཐིགས་པ་ལྕེ་ལ་བཞག །གངས་རི་རྩེ་ནས་བསྙིལ་བ་སྟེ། ་རྐོང་རྟའི་གཟེར་མགོ་གཅད་པར་བྱ། །རྟོག་མེད་མཉམ་ཉིད་ཆོས་ཀྱི་སྐུ། །ཅིར་ཡང་མ་འགགས་སྤྲུལ་པའི་སྐུ། །གཉིས་སུ་མེད་པས་རྫོགས་པའི་སྐུ། །སྐུ་གསུམ་རྫོགས་པས་ཐིག་ལེ་གཅིག །བསམ་འདས་བརྗོད་མེད་རང་སར་གྲོལ། །ཀུན་བཟང་དབྱེར་མེད་སྐྱེ་མེད་ས། །ཐོབ་བསྒྲུབ་མེད་པར་ཐམས་ཅད་རྫོགས། །སྣང་སྲིད་བྱང་ཆུབ་སེམས་སུ་རྫོགས། །འཁོར་འདས་ཆོས་ཀྱི་དབྱིངས་སུ་རྫོགས། །སྐུ་གསུམ་ཐིག་ལེ་གཅིག་ཏུ་རྫོགས། །ལྷག་མ་མེད་པར་ཡོངས་སུ་རྫོགས། །མི་འགྱུར་མཉམ་ཉིད་དཔེ་དང་བྲལ། །དཔེ་བྲལ་ཡེ་ཤེས་མཚོན་དུ་མེད། །ཅི་ཕྱིར་བསམ་བརྗོད་དམིགས་པ་མེད། །དམིགས་མེད་བློ་འདས་རང་སར་གྲོལ། །མི་སྐྱེ་མི་འགག་ལྷུན་གྱིས་གྲུབ། །གོ་བའི་ཡུལ་ན་བགྲོད་དུ་མེད། །བགྲོད་དུ་མེད་པས་ས་ལམ་རྫོགས། །གཉིས་མེད་རྫོགས་པས་མཐའ་བྲལ་རྫོང་། །དམིགས་མེད་མ་སྐྱེས་དེ་ཉིད་ངང་། །འགག་མེད་ཨུ་ལི་ཀྭ་ལིར་རོལ། །བྱར་མེད་མ་བཙལ་ལྷུན་གྱིས་གྲུབ། །སྨྲ་བསམ་བརྗོད་མེད་ཚིག་ལས་འདས། །དངོས་སུ་མི་སྣང་ཀུན་ལ་ཁྱབ། །ཁྱབ་གདལ་མ་བཅོས་ཡེ་སངས་རྒྱས། །རང་བཞིན་འོད་གསལ་རྣམ་པར་དག །དགག་བསྒྲུབ་མེད་པའི་ཡེ་ཤེས་ནི། 
།རྒྱུ་ཡིས་མ་བསྐྱེད་རྐྱེན་དང་བྲལ། །སྟོང་གསལ་དབྱེར་མེད་ཡེ་ཤེས་ཅན། །སྐྱེ་འགག་མེད་པར་རྣམ་པར་དག །ཁྱབ་གདལ་གཉིས་མེད་ཡེ་གདལ་ཀློང་། །ཀུན་རྫོགས་བླ་མེད་ཐེག་ཀུན་གཙོ། །ས་རྣམས་ཀུན་གྱི་ངོ་བོའོ། །ཁྱབ་གདལ་ཡངས་པ་ནམ་མཁའི་ཀློང་། །རྒྱ་མཚོ་བདེ་ཆེན་ཀུན་རྫོགས་གྲོལ། །ཉི་མ་དུས་གསུམ་དེ་བཞིན་ཉིད། །ནོར་བུ་འོད་འབྱུང་འགྲན་ཟླ་མེད། །སྐྱེ་མེད་རྟོག་མེད་ལྷུན་གྱིས་གྲུབ། །འགྱུར་མེད་རང་གསལ་རྣམ་པར་དག །མཐའ་བྲལ་རང་གྲོལ་མཚོན་དུ་མེད། །དེ་ཉིད་ཤེས་ཀྱིས་རྟོགས་ན་གྲོལ། །རྒྱལ་སྲས་བཞིན་དུ་རེ་དོགས་མེད། །རྒྱ་མཚོ་དང་མཉམ་པ་རྙོག་པ་མེད་པའི་རྒྱུད་ལས། འབྲས་བུའི་ལེའུ་སྟེ་དྲུག་པའོ།། །།དེ་ནས་བཅོམ་ལྡན་བཀའ་སྩལ་པ། །ང་ནི་སྐྱེ་མེད་མངོན་སངས་རྒྱས། །གཟུགས་གནས་ཐམས་ཅད་ང་ལས་བྱུང་། །འཇམ་དཔལ་པདྨ་ཡང་དག་རྩི། །ཕུར་བུ་ཡུམ་སྔགས་འཇིག་རྟེན་རྫོགས། །རྨད་བྱུང་ཐེག་ཆེན་སྣ་ཚོགས་བསྟན། །བདེན་བཞི་ཡང་དག་རྣམ་རིག་དོན། །བདེན་གཉིས་གསུམ་རིག་དེ་ཉིད་བཞི། །སྐུ་ལྔ་ཐིག་ལེ་ཆོསདབྱིངས་ཤེས། །ལྷུན་གྲུབ་རྨད་བྱུང་ཉིད་སངས་རྒྱས། །ངོ་མཚར་སྐུ་ལྔ་ཡེ་ཤེས་རྫོགས། །གཉིས་མེད་དབྱིངས་སུ་འབྲས་བུའི་ཀློང་། །མ་བསྐྱེད་དོན་ལ་རྫོགས་པ་བདེ། །དོན་དམ་རང་བཞིན་འགྱུར་བ་མེད། །རྨོངས་པ་སངས་རྒྱས་ཐིག་ལེའི་ཀློང་། །བྱང་ཆུབ་རིག་པ་བདེ་ཆེན་རྫོགས། 
།འབྱུང་བཞི་སངས་རྒྱས་ཡོངས་༄༅། །རྫོགས་སེམས། །སྙིང་པོ་ནམ་མཁའ་རྫོགས་པའི་ཐེག །འཁོར་བ་མ་ལུས་དོན་ལ་སེམས། །རང་བྱུང་འདི་རྟོགས་དམིགས་དང་བྲལ། །སེམས་ཅན་རྣལ་འབྱོར་ཐུགས་རྗེས་བསྒྲལ། །མ་བཙལ་དོན་དམ་གྲུབ་པའི་ཀློང་། །སྲིད་གསུམ་དབང་པོ་ཐམས་ཅད་གསལ། །ཐམས་ཅད་ཡེ་བརྡལ་སྤྲོ་བསྡུ་འཆིངས། །བླ་མེད་སྲིད་པའི་འཆི་བདག་མེད། །དངོས་བདེ་རིག་པ་ལོགས་ན་མེད། །གཞི་རྩ་བྲལ་བས་སྐྱེ་མེད་སྣང་། །རྒྱུད་ལུང་སེམས་ནི་མི་ནུབ་སྨྲ། །སྣང་སྲིད་ཐམས་ཅད་མི་ནུབ་དང་། །སྲིད་གསུམ་སྐྱེ་འགྲོ་བདེ་བ་ཉིད། །རྗེ་བཙན་ངས་བཤད་སྐྱོན་མེད་མཆོག །འགྲོ་ཀུན་མི་འགྱུར་ངང་གནས་མཛད། །བདེ་ཆེན་ཡ་མཚན་སྨྲ་བསམ་འདས། །དམིགས་མེད་སྣང་བ་གཡོས་པ་མེད། །རྟོག་པ་ཉམས་ཏེ་བདེ་ཆེན་སེམས། །འཁོར་བ་ཇི་ལྟར་ཆོས་ཀྱི་སྐུ། །ནམ་མཁའ་ཀུན་བསྐྱེད་དྲན་མེད་ནི། །རྩེ་མོ་དེ་ཉིད་འབྲས་བུ་སྨྲ། །མ་སོང་འབྲལ་མེད་དུས་གསུམ་བསྲུང་། །དམ་ཚིག་སྤྱོད་པ་མ་སྤངས་འགྲུབ། །རིག་པ་གང་ཡང་བདག་དོན་སྣང་། །འདུ་འབྲལ་ཀུན་ལ་སྣང་སྲིད་རྒྱུ། །ཚོགས་མཆོད་བསོད་ནམས་དུས་གསུམ་མཉམ། །འདུ་འབྲལ་མེད་པའི་ས་རུ་བརྟགས། །སྣ་ཚོགས་འབྱུང་བ་ནམ་མཁར་རིག །ཀུན་འདུས་བལྟ་བའི་ཐེག་བརྒྱད་འདུས། །ཡིད་ལ་མ་ལུས་རྩ་བྲལ་གནས། །མི་འགྱུར་ཡང་དག་རྒྱུ་ལ་བདེ། །འབྲས་བུ་སྣང་སྲིད་འཁོར་བ་ཆོད། 
།དཔལ་ལྡན་སངས་རྒྱས་སྐྱེ་མེད་གྲོལ། །ཐམས་ཅད་གཅིག་པའི་ཡེ་ཤེས་རྗེ། །བལྷ་བ་འགྲོ་དྲུག་ཐམས་ཅད་ཁྱབ། །ཡེ་ནས་བྱས་ནས་མ་བསྒྲུབས་ཏེ། །གནས་ལ་མ་བྱས་ཀུན་ལ་གསལ། །མ་ལུས་རག་ལུས་གཞན་བཅོས་མེད། །སྤྲུལ་པའི་རྒྱ་མཚོ་ངང་དུ་འདུས། །མ་བཅོས་འདི་ལ་ཀུན་ནས་སྲོག །དུས་གསུམ་འཕོ་འགྱུར་སྲོག་གི་ཀློང་། །འདི་རུ་སངས་རྒྱས་སྐྱེ་འགག་མེད། །འགྲོ་རྣམས་འཆི་མེད་སྐྱེ་ཤི་སྲིད། །སྲོག་གི་ཡུལ་ལ་སེམས་ཀྱི་འཛིན། །སྐྱེ་མེད་དུས་གསུམ་སྣང་སྲིད་འཕགས། །དུས་གསུམ་གར་ཡང་བསམ་དུ་མེད། །བརྗོད་དུ་མེད་པའི་ཆགས་མེད་ཀློང་། །མ་ཡེངས་ཀུན་ལ་འགྱུར་མེད་འགྲུབ། །སྨྲ་བསམ་ཆགས་མེད་སྤྲོས་བྲལ་སྲོག །རྒྱུ་རྐྱེན་མྱུ་གུ་མ་བཅོས་གནས། །སྤྲོས་མེད་རིན་ཆེན་རྒྱུ་ལ་གནས། རྐྱེན་གྱིས་སྐྱེ་འགག་དམིགས་མེད་སེམས། །ཡུལ་སེམས་སྦྱོར་བ་དེ་ལ་སེམས། །མ་སྤྲོས་བསྲུང་བསྒོམ་དེ་ལ་མེད། །མ་ཡེངས་རྟོག་མེད་གཟུང་འཛིན་མེད། །བླ་མེད་བྱང་ཆུབ་རྐྱེན་བྲལ་འབྱུང་། །སྣང་སྲིད་ཐམས་ཅད་བྱང་ཆུབ་རྒྱུ། །སྐྱེ་མེད་སྒྲིབ་མེད་ཟབ་མོ་དེ། །དུག་གསུམ་རྩད་གཅོད་འཁོར་བ་སྒྲོལ། །རིན་ཆེན་ལམ་སྟོན་མི་འགྱུར་གནས། །ཡེ་གསལ་སྙིང་པོ་ཀུན་བཟང་གྲུབ། །རྟགཆེནབདེལལོངས་སྤྱོད་རྫོགས། །འདི་ཤེས་དྲང་སྲོང་སྤྱོད་ཡུལ་གསུངས། །བདེ་བ་འགྲོ་བའི་བྱང་ཆུབ་སྟེ། །ཀློང་རྫོགས་ཁྱབ་པས་སྔགས་པས་ཟུང་། །གཞལ་ཡས་ཡེ་ཤེས་སྐྱེ་འགག་དང་། 
།དོན་༄༅། །དུ་ནམ་མཁའ་བདེ་སངས་རྒྱས། །བྱང་ཆུབ་ཤིན་ཏུ་བདེ་ཆེན་ཀློང་། །ཐེག་པ་སྤྱི་གཅོད་འདི་ལ་ནི། །རྩལ་གསུམ་རྫོགས་པའི་གཡང་ས་གཅོད། །བཅོས་ཀྱང་མི་མཉམ་ཡོ་ག་གསུམ། །ཅི་ལྟར་སྤྱད་ཀྱང་རྒྱུ་ལ་རྩོལ། །ཨ་ཏི་ཡོངས་ལ་་རྩོལ་བསྒྲུབ་བྲལ། །རིན་ཆེན་བྱང་ཆུབ་རང་སེམས་སོ། །འོག་མས་ཆོས་སྤྱོད་འབྲས་བུ་རིང་། །སེང་རྫོགས་དོན་ལ་ནེ་ཅོག་ཀྱང་ཙོ་འགལ། མ་བཅོས་འགྱུར་མེད་ཆོས་ཉིད་ཏིག །བྱང་ཆུབ་དུས་གསུམ་ཨ་ཏི་སྣང་། །འཁོར་བ་དུས་གསུམ་མ་བསྒྲིབས་འདས། །ཡེ་ཤེས་ལྔ་རུ་གསལ་བའི་ཐུགས། །བྱང་ཆུབ་མ་གོལ་ཐེག་ཀུན་ཆོས། །གསུམ་རྒྱུ་རྩོལ་བྲལ་ལུང་ལས་གྲོལ། །ཡོ་ག་རྣམ་གསུམ་བྱིས་རྩེད་འདྲ། །འགྱུར་མེད་ཨ་ཏིའི་ཉི་མ་དེ། །ཁམས་གསུམ་མུན་སེལ་རང་བྱུང་ཤར། །ལྷུན་གྲུབ་སྙིང་པོ་ཡེ་ནས་གསལ། །དོན་དམ་བཙལ་དུ་ཇི་བཞིན་ཀློང་། །རྣམ་དག་ཀློང་རྟོག་ཆོས་ཀྱི་སྐུ། །ལོངས་སྐུ་ཡེ་ཤེས་སྤྲུལ་པས་སྤྲུལ། །ཐུགས་རྗེ་མ་གཡོས་རང་བཞིན་མཁས། །བདེ་ཆེན་སྒྲོན་མེས་ཐུགས་རྗེ་རྫོགས། །རྒྱ་མཚོ་དང་མཉམ་པ་རྙོག་པ་མེད་པའི་རྒྱུད་ལས། །ཆོས་ཉིད་འགྱུར་བ་མེད་པའི་ལེའུ་སྟེ་བདུན་པའོ།། །།དེ་ནས་བཅོམ་ལྡན་འདི་སྐད་གསུངས། །ཨེ་མ་ཧོ་སངས་རྒྱས་ཐམས་ཅད་ཀྱི། །ཆོས་ཀྱི་དབྱིངས་ནི་ཡི་གེ་མེད། །རངབཞིནའདིགསལཡོངས་སུ་དག །ནམ་མཁའི་དབྱིངསབཞིནདྲིམམེད། 
།བདུད་རྩི་དྲི་མེད་བརྒྱད་ལྡན་མཚོ། །མཁའ་ལ་ཉི་ཤར་འོད་ཟེར་ལྔ། །དབུས་ན་ནམ་མཁའ་བཞི་ཡི་མཐོངས། །སྟེང་ན་རིན་ཆེན་བཅུ་གསུམ་སྟེ། །བདེ་གཤེགས་མི་མཆོད་རང་སེམས་མཆོད། །རང་སེམས་སངས་རྒྱས་ཡིན་པ་ལས། །སངས་རྒྱས་གཞན་དུ་མི་བཙལ་ཏེ། །རིག་པ་རང་གྲོལ་བྱ་བཙལ་བྲལ། །རང་སྣང་འཁོར་བའི་རྒྱ་མཚོ་འདི། །དཔེར་ན་རྨི་ལམ་ལྟ་བུ་སྟེ། །རྨི་ལམ་བདེ་སྡུག་སྣ་ཚོགས་ཀྱང་། །གཉིད་སད་དུས་ན་ཆོས་ཀྱི་སྐུ། །ཚངས་པ་ཁྱབ་འཇུག་ལ་སོགས་བསྒོམ། །ལོག་པའི་ལམ་དུ་ཞུགས་པའོ། །ནམ་མཁའ་ལྟ་བུར་སེམས་འགགས་པ། །ཉི་ཚེ་བ་ཡི་སྟོང་པར་ལྟུང་། །མི་གཙང་ཀེང་རུས་ལ་སོགས་བསྒོམ། །ཕྱི་ཡི་སྒྲིབ་པ་ཅན་དང་མཚུངས། །འགོག་པའི་སྙོམས་འཇུག་སྒོམ་བྱེད་པ། །སྐྱེ་མཆེད་བཞི་ལས་ཐར་ལམ་མེད། །ཕུང་པོ་གཏན་ཚིགས་གཞི་གནས་བསྒོམ །དེ་ཀ་རྟོག་པར་ཤེས་པར་གྱིས། །ལྷ་དང་དཀྱིལ་འཁོར་ཞལ་ཕྱག་བསྒོམ། །མེད་པར་སྒྲོ་ཡིས་བཏགས་པ་ཡིན། །རྩ་ལུང་ཐིག་ལེར་བདེ་བ་འཛིན། །རོ་མྱགས་མངལ་གྱི་སྲིན་བུར་མཚུངས། །སྐད་ཅིག་སྣང་སྲིད་ལྷ་རུ་གསལ། །འདི་ནི་རྩོལ་བའི་ནང་དུ་འགྱུར། །ཞི་གནས་འཐིབ་པོའི་སྒོམ་བྱེད་པ། །མ་ཧེ་གླང་དང་ཁྱད་པར་མེད། །གསལ་བ་ཕྱི་ནང་མེད་པར་སེམས། །རྣམ་རིག་པས་ཀྱང་ཤིན་ཏུ་གསོག །ཀུན་ཡིན་གང་མ་ཡིན་སོགས་པ། །ཨ་ཏིར་ཁས་འཆིས་མུ་སྟེགས་ཆོས། །རྫོགས་ཆེན་རིས་མེད་བྱ་བཙལ་བྲལ 
རྒྱ་༄༅། །ཆད་ཕྱོགས་ལྷུང་མེད་པའི་ཕྱིར། །རེ་ཞིག་རྫོགས་ཆེན་རོལ་པར་མཚོན། །སེམས་དཔའ་རྡོ་རྗེ་ཁྱོད་ལ་གཏད། །སེམས་དཔའ་ཆེན་པོ་འདི་ལྷ་སྟེ། །སློབ་དཔོན་སྙིང་བཏོན་གདམས་ངག་ཐོབ། །མཚམས་མེད་གསུམ་གྱིས་རྫོགས་སངས་རྒྱས། །ཕ་མ་བསད་པས་འབྲས་བུ་སྟེང་། །ལྷ་བས་དམྱལ་བ་ཤིན་ཏུ་ཆེ། །སྣང་བ་ཐམས་ཅད་རྫུན་ལམ་ཁྱེར། །ཅི་སྤྱོད་མོ་གཤམ་བུ་བཞིན་སྤྱོད། །འཁོར་བའི་ཆོས་ལ་ཆགས་པ་སྤྱད། །བྱ་ལམ་ཁམས་སུ་གཅིག་པུ་སྡོད། །འགྲོ་དྲུག་མ་གཏོགས་སེམས་ཅན་གཉིས། །སྤྲུལ་སྐུ་དམྱལ་བའི་གནས་སུ་འགྲོ། །གང་གྭའི་ཆུ་དང་སིནྟྲའི་མཚོ། །ཁྱོད་ཀྱིས་རྟག་ཏུ་བསྲེས་ལ་འཐུང་། །ཡུམ་གྱི་བྷ་ག་རྟག་ཏུ་ལྟོས། །བཙུན་མོ་དེས་ཀྱང་མེ་ལོང་སྟོན། །ལྡེམ་པོར་དགོངས་པ་མ་གོ་བར། །སྒྲ་བཞིན་སྤྱད་ན་ལོག་པའི་ལམ། །རྡོ་རྗེ་སེམས་དཔའ་དཔའ་བོ་ཆེ། །འདས་པའི་དུས་ན་སྔོན་བྱུང་དང་། །དུས་གསུམ་འབྱུང་བའི་སངས་རྒྱས་རྣམས། །ཏིང་འཛིན་རྒྱ་མཚོ་འདི་ལས་འབྱུང་། །རྦ་རླབས་མེད་པའི་མཉམ་ཉིད་མཚོ། །རྙོག་པ་མེད་པའི་དྲི་མེད་ཆུ། །གདོད་ནས་དག་པའི་བདུད་རྩི་འདིས། །ཁམས་གསུམ་འཁོར་བའི་དྲི་མ་འཁྲུད། །དེ་ནས་རྡོ་རྗེ་སེམས་དཔའ་ཡིས། །ཆེད་དུ་བརྗོད་པ་འདི་བརྗོད་དོ། །ཀུན་རིག་ཐུགས་ཀྱི་དཔལ་བེའུ་ནས། །ཟབ་མོ་བདུད་རྩི་ལྟ་བུའི་ཆོས། །ཆོས་ཉིད་བྱིན་གྱིས་བརླབས་པ་ཡིས། 
།རྙོག་མེད་རྒྱ་མཚོའི་ཀློང་སྟོན་པ། །མཉམ་ཉིད་རྒྱ་མཚོ་ལྟ་བུ་ཡི། །ཀུན་ཏུ་བཟང་ལ་མངོན་བསྟོད་དོ། །ཆོས་ཐམས་ཅད་རྒྱ་མཚོའི་མཐའ་དང་མཉམ་པ་རྙོག་པ་མེད་པའི་རྒྱུད། བཅོམ་ལྡན་འདས་ཀུན་རིག་རྒྱལ་པོས་གསུངས་པ་རྫོགས་སོ། །རྒྱ་གར་གྱི་མཁན་པོ་ཤི་སིདྷ་དང་། བོད་ཀྱི་ལོ་ཙྭ་བ་བི་རོ་ཙ་ནས་བསྒྱུར་བའོ།། །། ༄༅། །རྒྱ་གར་སྐད་དུ། །སརྦ་དྷརྨུ་མ་ཧྭ་སརྙི་བོ་དྷི་ཙིསྟ་ས༷་སྭ་ར་མྱུ་ལསྣྲོ་ད་ན་སྲུརུ་ཙནྟྲ་ས་བཱ་མ་ལ་ཏནྟྲ། བོད་