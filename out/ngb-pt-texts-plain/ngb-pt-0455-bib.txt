{page}གསལ་བའི་དོན། །བྱང་ཆུབ་སེམས་བསྒོམ་དམ་པ་དག །སྐྱེས་བུ་དམ་པའི་དོན་དུ་བཤད། །ཡོངས་སུ་བཏད་པས་འཆང་བ་དང་། །ཀློང་པ་དང་ནི་དོན་བསམ་པ། །ལྷ་དང་ལྷ་མིན་མ་ལུས་འདུད། །ཐམས་ཅད་དངོས་་པོ་མ་ལུས་པ། །ཟིལ་གྱིས་ནོན་པར་ཐེ་ཚོམ་མེད། །དེ་བཞིན་གཤེགས་པ་ཐབས་ཅད་ཀྱི་རང་བཞིན་བྱང་ཆུབ་ཀྱི་སེམས་བསྒོམ་པའི་རྒྱུད་ལས། འཁོར་ལ་ཡོངས་སུ་གཏད་པའི་ལེའུ་སྟེ་བརྒྱད་པའོ།། །།བྱང་ཆུབ་ཀྱི་སེམས་བསྒོམ་པ་ཞེས་བྱ་བའི་རྒྱུད་རྣལ་འབྱོར་དམ་བ་རྫོགས་སོ།། །།རྒྱ་གར་གྱི་མཁན་པོ་ཙྭ་ན་གསྟོ་དང་། བོད་ཀྱི་ལོ་ཙ་བ་བི་རོ་ཙ་ནས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །།བཅོམ་ལྡན་འདས་རྡོ་རྗེ་སེམས་དཔའ་ལ་ཕྱག་འཚལ་ལོ། །ཡི་གེ་མེད་པའི་རྒྱས་པ། འཁོར་ཐུན་མོང་མ་ཡིན་པ་རྣམས་དང་། དཔེར་ན་ཏིལ་གྱི་གོང་བུ་ལྟར་གང་ནས་ཁྱབ་པར་གནས་སོ། །བྱང་ཆུབ་སེམས་དཔའ་རྡོ་རྗེ་ཆོས་ལ་སོགས་པས། བཅོམ་ལྡན་འདས་ལ་ཡི་གེ་མེད་པའི་ཆོས་ཀྱི་འཁོར་ལོ་བསྐོར་བར་ཞུས་པས། བཅོམ་ལྡན་འདས་ལས་རང་བཞིན་གྱིས་འོད་ཟེར་བྱུང་སྟེ། བདེ་བར་གཤེགས་པ་རྣམས་རང་བཞིན་གྱིས་བྱོན་པར་གྱུར་ཏོ། །དེ་ནས་རང་གི་མཐུས་རབ་ཏུ་ཆེམ་པ་ལ་སོགས་པ་ཡང་བྱུང་ངོ་། །དེ་ནས་འཁོར་དེ་དག་གིས་བདག་པོའི་མཆོག་ལ་བསྟོད་དེ་ཞུས་པ། བདག་པོ་མཆོག་ཉིདརངབཞིནསྣང། 
།བདག་པོ་ཆེན་པོས་བཤད་དུ་༄༅། །གསོལ། །གཟུ་བོ་ཆེན་པོས་བཤད་དུ་གསོལ། །ཡི་གེ་མེད་པ་བཤད་དུ་གསོལ། །རང་བཞིན་རྒྱས་པ་བཤད་དུ་གསོལ། །མཚན་མ་མེད་པ་བཤད་དུ་གསོལ། །རང་བཞིན་གྱིས་རྒྱུད་ལས། འཁོར་གྱིས་གླེང་བསླང་བའི་ལེའུ་སྟེ་དང་པོའོ།། །།བདེ་བའི་དབང་ཕྱུག་བཅོམ་ལྡན་འདས་དེ་རྣམས་པར་སྣང་མཛད་ཀྱི་སྐུར་བྱུང་ནས། མཚན་མ་མེད་པའི་ཏིང་ངེ་འཛིན་ལས་བཞེངས་ཏེ་བཀའ་སྩལ་པ། སེམས་ཅན་ཡེ་ཤེས་བསྐྱེད་པའི་ཐབས། །བྱང་ཆུབ་ཆེན་པོ་ཐོབ་འདོད་ན། །རྒྱུད་འདི་རྟོགས་པར་དཀའ་བ་སྟེ། །ཀུན་གྱིས་མཐོང་བར་བྱ་བ་མིན། ཁྱེད་ཅག་ལེགས་པར་ཉན་འདོད་ན། །ལེགས་སོ་ལེགས་སོ་དོན་དང་འཚམ། །ལེགས་སོ་ལེགས་སོ་བྱང་ཆུབ་ཆེ། །ལེགས་སོ་ལེགས་སོ་གུས་པར་ཉོན། །ལེགས་སོ་ལེགས་སོ་ཞུ་བ་ལེགས། །བྱང་ཆུབ་ཆེན་པོའི་ཐབས་མཆོག་འདི། །བློ་དམན་རྣམས་ལ་མི་སྣང་སྟེ། །ཡང་རབ་རྣམས་ཀྱི་སྤྱོད་ཡུལ་ལོ། །རང་བཞིན་གྱིས་རྒྱས་པ་ལས། བདག་པོ་འཁོར་ལ་མཉེས་པའི་ལེའུ་སྟེ་གཉིས་པའོ།། །།དེ་ནས་འཁོར་དེ་དག་ཡི་གེ་མེད་པར་ནམ་ཡང་མ་ཐོས་པ་འདི་ཐོས་ནས་ངོ་མཚར་བར་གྱུར་ཏེ།བདག་པོའི་མཆོག་ལ་གསོལ་བ།ཡིག་མེད་མཚན་མེད་སྤྲོས་པ། །དམིགས་པ་མེད་པའི་དོན་ཆེན་འདི། །ནམ་ཡང་མ་ཁུམས་དེ་རིང་ཁུམས། །བཙལ་མེད་དོན་དང་དེ་རིང་ན། །གཟུ་པོ་ཆེན་པོས་བཤད་དུ་གསོལ། 
།ཡི་གེ་མེད་པ་རྒྱས་པ་ལས། །འཁོར་དམ་བའི་ལེའུ་སྟེ་གསུམ་པའོ།། །།དེ་ནས་བདག་པོའི་མཆོད་དེ་ཐམས་ཅད་མཁྱེན་པའི་ཏིང་ངེ་འཛིན་ལས་བཞེངས་ནས། ནམ་མཁའི་དབྱེ་བ་འདི་བཀའ་སྩལ་པ། སེམས་ཅན་རྣམས་ལ་རང་བཞིན་གནས། །ཐབས་ཀྱི་རིམ་པ་མཆོག་དང་ནི། །མཚན་མ་སྤྲོས་པ་གཉིས་ཀུན་རྒྱུད། །ཐོག་མའི་བག་ཆགས་བྱང་བ་དེ། ཁུད་ཀུན་གྱི་ནི་རྩ་བར་འགྲོ། །བསམ་པ་དང་པོ་ལ་གནས་པ། ཁ་དོག་རྒྱན་དང་ཀུན་ལ་ཁྱབ། །མཐོང་བ་ཡིད་ཀྱིས་དམིགས་པའོ། །འདི་ནི་འཇིག་རྟེན་པ་ཡིའོ། །འཇིག་རྟེན་འདས་ལའང་རྣམ་པ་གཉིས། །མཚན་དང་མཚན་མེད་གཉིས་སུ་འགྲོ། །།མཚན་མ་སྐུ་ཕྱག་རང་བཞིན་མེད། །མཚན་མེད་མ་བཅོས་རང་ཉིད་དེ། །བཙལ་པ་ཀུན་དང་བྲལ་བའོ། །ཕྱི་དང་ནང་དང་གསང་བ་གསུམ། །ལུས་དང་ཤེས་པ་ལ་སོགས་པ། །ཀུན་ལ་ཁྱབ་པའི་མཁའ་རུ་འགྲོ། །དབྱིངས་ཉིད་མཁའ་རུ་ཤེས་པ་ནི། །ཆོས་དབྱིངས་ཟང་མ་ཞེས་བྱའོ། །རང་བཞིན་གྱིས་རྒྱས་པ་ཆེན་པོ་ལས། ནམ་མཁའི་དབྱེ་བ་བསྟན་པའི་ལེའུ་སྟེ་བཞི་པའོ།། །།དེ་ནས་འཁོར་རབ་ཏུ་དང་བ་རྣམས་ཀྱིས་ཐལ་མོ་གདོང་དུ་སྦྱར་ནས་མགྲིན་གཅིག་པས་ཞུས་པ། བདེ་བར་གཤེགས་པའི་བདག་པོ་མཆོག །ཉག་གཅིག་དགོངས་པ་བཤད་དུ་གསོལ། །དེ་ནས་བདེ་བར་གཤེགས་པ་དབྱིངས་ཟབ་མོའི་ཏིང་ངེ་འཛིན་ལས་བཞེངས་ནས། 
འཁོར་གྱི་༄༅ བསམ་པ་མཁྱེན་ནས་བཀའ་སྩལ་པ། ཉག་གཅིག་གདོངས་པ་མཚན་མེད་དེ། །འདི་དང་འདི་ཞེས་བསྟན་དུ་མེད། །སངས་རྒྱས་ཀྱིས་ཀྱང་མ་གཟིགས་ཏེ། །སེམས་ཅན་བློ་ལ་ག་ལ་གནས། །ཕྱོགས་སུ་བལྟས་པས་མཐོང་བ་མེད། །མཐོང་བ་ཉིད་ན་མ་མཐོང་སྟེ། །མཐོང་མེད་ཚུལ་དུ་མཐོང་བར་བྱ། །དེ་ནི་ངེས་སྒོམས་མཆོག་ཡིན་ནོ། །དེ་ནི་ཉལ་བའི་འཁོར་ལོ་ཡིན། །སེམས་ལ་སེམས་ཀྱིས་བལྟས་པ་ན། །གང་ཡང་མ་མཐོང་གསལ་བའོ། །ཉག་གཅིག་དགོངས་པ་དེ་ལ་བྱ། །རང་བཞིན་གྱིས་རྒྱས་པ་ཆེན་པོ་ལས། བདེ་བར་གཤེགས་པ་ཉག་གཅིག་གི་དགོངས་པ་བསྟན་པའི་ལེའུ་སྟེ་ལྔ་པའོ།། །།དེ་ནས་བདག་པོའི་མཆོག་ལ་གསོལ་བ། བདེ་བར་གཤེགས་པས་ཉག་གཅིག་གིས། །ལྟ་བ་ཟབ་མོ་བཤད་དུ་གསོལ། །དམ་པས་ཁྱད་པར་བཤད་དུ་གསོལ། །བདག་པོའི་མཆོག་གིསབཤད་དུ་གསོལ། །ཆོས་དབྱིངས་ཟབ་མོའི་བཤད་དུ་གསོལ། །ཡེ་ཤེས་སྤྱི་བླུགས་བཤད་དུ་གསོལ། །དེ་ནས་བདག་པོའི་མཆོག་དེ་ཟིལ་གྱིས་གནོན་པའི་ཏིང་ངེ་འཛིན་ལས་བཞེངས་ནས་བཀའ་སྩལ་པ། སེམས་ཅན་ཀུན་ལ་རང་བཞིན་གནས། །རྒྱུ་རྒྱུད་ན་ནི་གསང་བ་བཞུགས། །གསང་བ་གབ་པའི་དོན་ཡིན་ཏེ། །གང་ཟག་བློ་ལ་མ་སྣང་བས། །ལྟ་བ་ཟབ་མོ་ཁྱད་པར་ཅན། །ང་ཡིས་ཁྱེད་ལ་བསྟན་པར་བྱ། །དང་པོའི་ཚེ་ན་བྱུང་བ་ནི། །རང་བྱུང་རིག་པ་ཆེན་པོའོ། 
།ཆོས་དབྱིངས་མ་བཅོས་དབྱིངས་ཉིད་ལ། །ཡེ་ཤེས་སྐད་ཅིག་གསང་བའོ། །སེམས་ཀྱི་སྐད་ཅིག་དང་པོ་ལ། །སྐྱེད་པ་མ་ཡིན་མ་བསྐྱེད་པ། །དབྱིངས་ཡིག་ཨོ་ནི་མཚོན་པར་བྱ། །མུ༷་གྱིས་རབ་ཏུ་གསལ་བའོ། །སྐྱེས་བུ་རྩལ་མཐུ་ལྡན་པས་རི། །སྐད་ཅིག་མ་ལ་གསལ་བར་བྱེད། །ཀུན་གཞི་ལ་སོགས་ཉོན་མོང་ཡིད། །འདི་དག་འགྱུར་བར་ངས་མ་བསྟན། །འགྱུར་ན་རིམ་པ་ཅན་དུ་འགྲོ། །དེ་བཞིན་གཤེགས་པ་ཐམས་ཅད་ཀྱི་རང་བཞིན་ཡེ་གེ་མེད་པ་ལས། །དབྱིངས་ཟབ་མོ་བསྟན་པའི་ལེའུ་སྟེ་དྲུག་པའོ།། །།དེ་ནས་བདག་པོའི་མཆོག་གི་ཁྱད་པར་གྱི་འཁོར་ལ་དམ་ཚིག་གི་ལེའུ་བསྟན་པ། ཆོས་རྣམས་རྩ་བ་དམ་ཚིག་སྟེ། །ཐར་བ་ཉིད་དང་ངན་སོང་ཡང་། །མན་ངག་དམ་ལ་རྫོགས་པས་ན། །དམ་ཚིག་འདི་ནི་ས་གཞིའོ། །མངོན་པར་བླ་མ་མཉེས་པར་བྱ། །བླ་མེད་ཐར་པ་སྤང་མི་བྱ། །འདི་ནི་དམ་ཚིག་རྡོ་རྗེ་འོ། །ཧུ༷་ཕཊ་སྔགས་ཀྱང་བཟླས་པའོ། །འདི་ནི་བཟླས་པ་དམ་པའི་མཆོག །བདེ་བར་གཤེགས་པའི་སྐུ་གསུང་ཐུགས་ཀྱི་རང་བཞིན་རྒྱས་པ་ལས། དམ་ཚིག་གི་རྩ་བ་བསྟན་པའི་ལེའུ་སྟེ་བདུན་པའོ།། །།དེ་ནས་བདག་པོའི་མཆོག་དེས། འཁོར་ལ་རིགས་ཀྱི་བུ་ཞེས་བོས་ནས། ངོ་མཚར་བ་འདི་གསུངས་སོ། །ཨེ་མ་རྒྱུད་འདི་སླ་ཕྱིར་དཀའ། །ཨེ་མཧོ་རྒྱུད་འདི་མཐོང་བ་མིན། །ཨེ་མཧོ་དབང་པོ་རབ་ཀྱི་རབ། །དེ་ཡི་དོན་དུ་རྒྱུད་འདི་བཤད། 
།ཨེ་མཧོ་གདམས་ངག་རྒྱུད་དུ་༄༅། །བྱས། །ཨེ་མཧོ་ངེས་དོན་ཟབ་མོ་འདི། །ཨེ་མཧོ་ཉག་གཅིག་དགོངས་པའོ། །ཨེ་མཧོ་ཐབས་དམ་མ་ནོར་བ། །ཨེ་མཧོ་བྱང་ཆུབ་ཐོབ་པའི་ཐབས། །བློ་ལ་བློས་ནི་སྣང་བར་གྱིས། །བློ་ལ་རྒྱུད་དོན་སྣང་བར་གྱིས། །དེ་བཞིན་གཤེགས་པ་ཐམས་ཅད་ཀྱི་རང་བཞིན་རྒྱས་པ་ལས། བདག་པོས་ངོ་མཚར་བ་བཤད་པའི་ལེའུ་སྟེ་བརྒྱད་པའོ།། །།དེ་ནས་ཡང་འཁོར་ལ་བོས་ནས་གསུངས་པ། ཡང་དག་བདེ་གཤེགས་ཐུགས་ཀྱི་རྒྱུད། །གཙོར་བྱས་བཤད་པའི་དོན་འདི་ནི། །འཇིག་རྟེན་དག་ཏུ་གྲགས་པ་ཡང་། །མང་པོའི་དོན་དུ་མ་བཤད་དོ། །འགའ་ཡི་དོན་ལས་མ་ཡིན་ནོ། །ཟབ་མོ་མན་ངག་རྒྱུད་མཆོག་གོ །ལྟ་སྤྱོད་དམ་ཚིག་དབང་རྣམས་ཀྱང་། །ངེས་དོན་འདི་ལས་བརྟག་པར་བྱ། ཁྱད་པར་འཁོར་ལ་ཐབས་ཀྱི་རྒྱུད། །གསང་མཆོག་འདི་ནི་ངས་བཤད་དོ། །ཐུན་མོང་མ་ཡིན་འཁོར་མཆོག་ལ། །རྡོ་རྗེ་འཁོར་ལོ་མ་བསྐོར་ཏེ། །འདི་ནི་གང་དུའང་མ་བཤད་དོ། ཁྱེད་ཅག་དད་པ་ལྡན་པར་གྱིས། །སྣོད་ནི་ཡང་དག་ལྡན་པའོ། །དེ་བཞིན་གཤེགས་པ་ཐམས་ཅད་ཀྱི་རང་བཞིན་རྒྱས་པ་ལས། བདག་པོས་འཁོར་ལ་གཏད་པའི་ལེའུ་སྟེ་དགུ་པའོ།། །།རང་བཞིན་གྱི་རྒྱུད་རྒྱས་པ་ཡི་གེ་མེད་པ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ལས་བྱུང་བ་མཐོང་བར་དཀའ་བའི་དོན་རྫོགས་སོ།། 
།།རྒྱ་གར་གྱི་མཁན་པོ་ཙྭ་ན་གསྟོ་དང་།བོད་ཀྱི་དགེ་སློང་བི་རོ་ཙ་ནས་བསྒྱུར་ཅིང་ཞུས་ཏེ་གཏན་ལ་ཕབ་པ། སྐར་སར་བས་ཀྱང་བསབས་པའོ།། །། ༄༅། །རྒྱ་གར་སྐད་དུ། སྙོ་དྷི་ཙིརྟི། བོད་སྐད་དུ། བྱང་ཆུབ་སེམས་བསྒོམ་པ། བཅོམ་