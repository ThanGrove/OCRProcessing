{page}༄༅། །ཅུ་རྩ་བཞི་པའོ།། །།དམ་ཚིག་ཐམས་ཅད་ཀྱི་རྒྱལ་པོ་ས་མ་ཡ་བཀོད་པའི་རྒྱུད་རྫོགས་སོ།། །། ༄༅། །རྒྱ་གར་སྐད་དུ། སན་ཏི་མ་ཧྭ་དམུ་རི་ནཱ་མ་ཏནྟྲ་གུ་རྒྱ། བོད་སྐད་དུ།རྫོགས་པ་ཆེན་པོ་བར་དོ་གསང་པའི་རྒྱུད་ཅེས་བྱ་བ། དཔལ་རྡོ་རྗེ་ཀུན་ཏུ་བཟང་པོ་སྐྱེ་མེད་ཡེ་ཤེས་ལྷུན་གྲུབ་ལ་ཕྱག་འཚལ་ལོ། །འདི་སྐད་རྟོགས་པའི་དུས་གཅིག་ན། བཅོམ་ལྡན་འདས་རྡོ་རྗེ་འཆང་གིས་སངས་རྒྱས་ཀུན་ཏུ་བཟང་པོ་སྐྱེ་བ་མེད་པ་ཡུམ་གྱི་མཁའ་ལ། རྡོ་རྗེ་སེམས་དཔའ་ལ་སོགས་པ་དང་ཐབས་ཅིག་ཏུ་བཞུགས་སོ། །གླེང་གཞིའི་ལེའུ་སྟེ་དང་པོའོ།། །།དེ་ནས་དཔལ་རྡོ་རྗེ་སེམས་དཔས། བཅོམ་ལྡན་འདས་ལ་གསོལ་བ། ཀྱེ་བཅོམ་ལྡན་འདས་དཔལ་ཀུན་ཏུ་བཟང་པོ། གསང་སྔགས་ཀྱི་གནད་ནི་བར་དོ་ཡིན་ཏེ། བར་དོའི་གནད་བཤད་དུ་གསོལ། །ཞེས་གསོལ་པས། རྒྱལ་བ་ཀུན་ཏུ་བཟང་པོས་བཀའ་སྩལ་པ།ཉོན་ཅིག་རྡོ་རྗེ་སེམས་དཔའ་ཉོན། །བར་དོའི་གནད་ནི་འདི་ལྟ་སྟེ། །རང་བཞིན་གནས་ཀྱི་བར་དོ་ནི། །ད་ལྟའི་དུས་སུ་ཤེས་པར་བྱ། །ཏིང་ངེ་འཛིན་གྱི་བར་དོ་ནི། །སྒོམ་པའི་དུས་སུ་ཤེས་པར་བྱ། །རྨི་ལམ་དག་གི་བར་དོ་ནི། །བག་ཆགས་དུས་སུ་ཤེས་པར་བྱ། །སྐྱེ་ཤི་དག་གི་བར་དོ་ནི། །འཆི་ཁའི་དུས་སུ་ཤེས་པར་བྱ། །སྲིད་པ་དག་གི་བར་དོ་ནི། །དབུགས་ཆད་དུས་སུ་ཤེས་པར་བྱ། །དེ་ལ་ལུས་ནི་རྣམ་ལྔ་སྟེ། 
།རང་བཞིན་གནས་པའི་བར་དོ་ཡང་། །འཁྲུལ་བ་ཤ་ཁྲག་ལུས་སུ་གནས། །ཏིང་ངེ་འཛིན་གྱི་བར་དོ་ཡང་། །འདེགས་པའི་རིག་པའི་ལུས་སུ་སྣང་། །རྨི་ལམ་དག་གི་བར་དོ་ལ། །སོག་པ་བག་ཆགས་ལུས་སུ་གནས། །སྐྱེ་ཤི་དག་གི་བར་དོ་ལ། །སྣང་བཞི་འོད་ཀྱི་ལུས་སུ་གནས། །སྲིད་པ་དག་གི་བར་དོ་ལ། །གཅོད་པ་ཡིད་ཀྱི་ལུས་སུ་གནས། །ཞེས་གསུངས་སོ། །བར་དོའི་སྣང་ལུགས་ཀྱི་ལེའུ་སྟེ་གཉིས་པའོ།། །།དེ་ནས་གཞན་ཡང་སེམས་དཔའ་ཉོན། །རང་བཞིན་གནས་ཀྱི་བར་དོ་ལ། །ཐིག་ལེ་སྟོང་གསལ་སྤྲད་པ་ནི། །དྭ་ཕྲུག་མ་དང་ཕྲད་པ་བཞིན། །ཡེ་ཤེས་བཞི་ཆ་ངོ་ཡིས་གཟུང་། །ཏིང་ངེ་འཛིན་གྱི་བར་དོ་ལ། སྒེག་མོ་མེ་ལོང་ལྟ་བ་བཞིན། །མ་ཡེངས་གསལ་བའི་ངང་ལ་གཞག །རྨི་ལམ་ངག་གི་བར་དོ་ལ། །བག་ཆགས་ཉིང་མཚམས་སྦྱར་བ་ནི། །ཆུ་བོ་རྒྱུན་ཆད་མེད་པ་བཞིན། །འབྱོངས་མ་འབྱོངས་ཀྱི་དོན་ལ་བརྟག །མ་འབྱོངས་འདུག་ན་ནན་ཏན་སྦྱར། །སྐྱེ་ཤི་དག་གི་བར་དོ་ལ། །སྐོང་ཆད་པ་ཡི་ཝ་འཛུགས་བཞིན། །རྩོལ་བཅས་རྩོལ་མེད་གནད་ཀྱིས་ནི། །རབ་ནི་ཆོས་སྐུ་དག་ལ་འཕོ། །འབྲིང་ནི་གཟུགས་ཀྱི་སྐུ་ལ་འཕོ། །དེ་ལྷར་མི་ལྡན་ཐ་མ་ཡང་། །ཞིང་ཁམས་ཁྱད་པར་ཅན་དུ་འཕོ། །ཡི་གེ་ཀླུ༷་ནི་འབྲུ་གཅིག་པ། །ཕྱག་ན་རྡོ་རྗེའི་སྙིང་པོ་སྟེ། །སྲུང་བྱེད་འབྲུ་ཡིས་སྐྱེ་མཆེད་དགག །མ་ཡེངས་ཚངས་བུག་དག་ནས་འཕོ། 
།ཕྱི་ནང་གསང་བའི་འཆི་༄༅། །རྟགས་ཀུན། །བྱུང་བར་ངེས་ན་འཕོ་བ་ལ། །ཀུན་ཏུ་ཡང་ནི་བྱ་བ་མིན། །དེ་ནི་རྩོལ་བཅས་འཕོ་བ་ཡིན། །རྩོལ་མེད་འཕོ་ན་འདི་དག་བྱ། །སྔར་ནས་གོམས་པ་ཤིན་ཏུ་གཅེས། །དེ་ཡི་ངང་ལ་སྟོང་གསལ་དུ། །ངང་གིས་གཞག་ནས་འཕོ་བ་ཡིན། །དབུགས་ཆད་གྱུར་ན་དེ་དང་ཕྲད། །བསུན་མ་ལྟ་བུར་འོང་བ་ཡིན། །དྲན་པ་དེ་ནི་སྐྱེལ་མ་ཡིན། །དེ་ལ་སྐྱེ་མཆེད་དགག་མི་དགོས། །རྩོལ་བ་བྲལ་བས་རྩོལ་མེད་ཡིན། །ཡི་དམ་ལྷ་དང་ཞིང་ཁམས་སུ། །དྲན་པ་རང་གིས་འགྲོ་བ་ན། །དྲན་པ་སངས་རྒྱས་ཞེས་སུ་བཞེད། །དེ་ལ་འཕྲོ་བའི་ཐ་སྙད་མེད། །འཕོ་བ་གནང་གི་ལེའུ་སྟེ་གསུམ་པའོ།། །།དེ་ནས་ཡང་བཀའ་སྩལ་པ། །སྲིད་པ་ཡི་ནི་བར་དོ་མྲ །མུན་པར་མར་མེ་བཏེག་པ་ལྟར། །སྟོང་གསལ་ཟིལ་བས་མངོན་ཤེས་འཆར། །སྟོང་གསལ་ཡེ་ཤེས་ངང་དུ་གནས། །དེ་ལ་གཟུགས་སྐུས་འགྲོ་དོན་བྱེད། །དེ་ལ་ད་ལྟ་བསྐྱེད་རིམ་ལ། །བློ་ཡིས་སྦྱང་བ་ཤིན་ཏུ་གཅེས། །རྒྱུ་མེད་སངས་རྒྱས་འབྱུང་མི་འགྱུར། །བར་དོ་ཡེ་ཤེས་མ་ཟིན་ན། །ཞག་ནི་བདུད་ཕྲག་བདུན་པར་དུ། །སྔོན་འབྱུང་སྲིད་པའི་ཤ་ཚུགས་ཅན། །དབང་པོ་ཀུན་ཚང་ཐོགས་མེད་ལྡན། །དེ་ལྟ་བུ་ཅིག་གནས་པ་ལས། །དུ༷༷ཁ་དཔག་ཏུ་མེད་པ་ཡོད། །དེ་དུས་སྐྱབས་ཚོལ་དྲན་པ་འབྱུང་། །ལྷ་དང་བླ་མ་སྐྱབས་སུ་སོང་། །ད་ལྟ་གསང་ཚན་བརྟགས་ནས་ནི། །དབང་བསྐུར་ལམ་བྱས་དེར་དྲན་ཏེ། 
།སྐྱབས་སུ་དེ་ཉིད་འོང་བ་ཡིན། །བླ་མ་དང་ནི་དགོངས་ལྡན་པས། །བདུན་ཚིགས་བྱས་པ་ཉན་པ་ཡིན། །ཟས་སུ་དྲི་ཟ་ཉེ་འཁོར་ཅན། །བདུན་ཕྲག་རེ་ན་འཆི་བ་ཡི། །སྡུག་བསྔལ་དག་དང་བཅས་པའོ མཚམས་མེད་ལས་ཚང་མར་འགྲོ་སྟེ། །རྟོགས་ལྡན་ཡར་ལ་སངས་རྒྱས་པས། །ཡར་དང་མར་གྱི་བར་དོ་མེད། །ཐ་མལ་བར་དོ་གོང་ལྟར་ཡིན། །ཞེས་གསུངས་སོ། །སྲིད་པ་བར་དོའི་ལེའུ་སྟེ་བཞི་པའོ།། །།དེ་ནས་གཞན་ཡང་བཀའ་སྩལ་པ། །བར་དོའི་གདམས་ངག་འདི་ལྟ་སྟེ། །རང་བཞིན་གནས་པའི་བར་དོ་ལ། །རབ་ནི་སྟོང་གསལ་ངང་ལ་སྦྱངས། །ཞོར་ལ་ཐུན་མཚམས་བསྐྱེད་རིམ་སྦྱང་། །ཏིང་ངེ་འཛིན་གྱི་བར་དོ་ལ། །དེ་ཡིས་ངང་ལས་མ་ཡེངས་བྱ། །ཡང་དང་ཡང་དུ་དྲན་པ་བསྐུལ། །རྨི་ལམ་དག་གིས་བར་དོ་ལ། །གསལ་ཞིང་འབྱོངས་སམ་མ་འབྱོངས་བལྟ། །མ་སྦྱོངས་ནན་ཏན་གཉེན་པོར་སྦྱང། །སྐྱེ་ཤི་དག་གི་བར་དོ་ལ། །འཆི་ཁར་འཕྲང་གསུམ་གཅད་བྱ་སྟེ། །མངོན་པར་ཞེན་པའི་འཔྲང་ཉིད་ནི། །འཆི་ཁར་གང་ལ་ཆག་ཀྱང་འཕྲང་། །ཡི་དྭགས་གནས་སུ་སྐྱེ་བར་ངེས། །དེས་ན་མ་ཞེན་འཕྲང་གཅད་བྱ། །གཉིས་པ་ལོག་པར་འདྲེན་པའི་འཕྲང་། །དེ་མ་གཅད་ན་དམྱལ་བར་སྐྱེ། །དེས་ནི་ཞེ་སྡང་ལོག་འདྲེན་གཅད། །གསུམ་པ་གཏི་མུག་འདུས་བྱས་འཕྲང་། །དེ་མ་གཅད་ན་བྱོལ་སོང་སྐྱེ། །དེ་བས་ཆོས་ཉིད་གསལ་གདབ་བྱ། །རྟོགས་ལྡན་རང་གི་དྲན་པ་སྦྱང། 
།རྐྱེན་གཞན་བླ་མ་༄༅། །གྲོགས་ཀྱི་གདབ། །གཞན་ཡང་བསམ་པ་བཟང་པོའི་གནས། །ངན་པ་མི་དམིགས་ངང་ལ་གཞག །ཅེས་བཀའ་སྩལ་པ་དང་། རྡོ་རྗེ་སེམས་དཔས་བཅོམ་ལྡན་འདས་ལ་བསྟོད་པ་དང་མཆོད་པ་བྱས་ཏེ།བདག་གིས་རྒྱུད་འདི་ཇི་ལྟར་གཟུང་བར་བགྱི་ཞེས་གསོལ་བས། རྒྱུད་འདི་ནི་བར་དོ་གསང་བའི་རྒྱུད་ཅེས་བྱ་བར་གཟུང་བར་བྱའོ། །རྒྱུད་འདི་མ་འོངས་པའི་དུས་སུ་རྣལ་འབྱོར་པ་དམ་ལ་གནས་པ་རྣམས་ཀྱི་གཟུང་བར་བྱ། བཅང་བར་བྱ། འདྲིས་པར་བྱ། བལྟ་བར་བྱ། ཉམས་སུ་བླང་བར་བྱ། སྦྱང་བར་བྱ། དམ་མེད་ལ་བྱིན་ན་རང་གི་ཉམས་འགྲིབ་པས་སྦ་བར་བྱའོ། ཞེས་བཀའ་སྩལ་པ་དང་། རྡོ་རྗེ་སེམས་དཔའ་ལ་སོགས་པ་རྣམས་རྗེས་སུ་ཡི་རང་བར་གྱུར་ཏོ། །རྒྱུད་གཟུང་བའི་ལེའུ་སྟེ་ལྔ་པའོ།། །།རྫོགས་པ་ཆེན་པོ་བར་དོ་གསང་བའི་རྒྱུད་ཅེས་བྱ་བ་རྫོགས་སོ།། །།གུ་རུ་ཤི་སིང་ཧ་བ་ཏས་རྡོ་རྗེ་ཡང་དབང་གཏེར་ལ་དུར་ཁྲོད་གསང་ལུང་དུ་གནང་བའོ།། །། ༄༅། །རྒྱ་གར་སྐད་དུ། བར་དོ་སྟུ་གྱེ་ཏནྟྲ་ནཱ་མ། བོད་སྐད་་་དུ། བར་དོ་གསང་བ་ཕྱི་མའི་རྒྱུད་ཅེས་བྱ་བ། དཔལ་རྡོ་རྗེ་སེམས་དཔའ་ཕྱག་འཚལ་ལོ དེ་