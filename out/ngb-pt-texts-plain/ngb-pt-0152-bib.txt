{page}༄༅། །རྒྱ་གར་སྐད་དུ། མ་ཧྭ་སརྙིལྷུརྫི་ཙྭ་ན་ནིསྣ་པྱུ་་ཏནྟྲ་ནཱ་མ། བོད་སྐད་དུ། རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ཅེས་བྱ་བ། བཅོམ་ལྡན་འདས་དཔལ་ཀུན་རིག་ཆོས་ཀྱི་རྗེ་ལ་ཕྱག་འཚལ་ལོ། །འདི་སྐད་གོ་ཞིང་རྟོགས་པའི་དུས་གཅིག་ན། བཅོམ་་ལྡན་འདས་དཔལ་ཀུན་རིག་རྒྱལ་པོ་དེ། རང་བྱུང་སེམས་ལ་ངོ་བོ་ཉིད་ཀྱི་སྐུ། །དེ་ཉིད་ཆོས་སྐུ་སྟོན་པ་ཀུན་ཏུ་བཟང་། །འོན་མིན་བདེ་ཆེན་གནས་མཆོག་ཆོས་ཀྱི་དབྱིངས། །ཕྱི་ནང་མེད་པར་མཛེས་ཤིང་འོད་གསལ་བའི། །ཡིད་བཞིན་རྒྱན་ཀྱིས་སྦྲས་ཤིང་བལྟ་ན་སྡུག །ཡངས་དོག་མེད་པའི་གཞལ་ཡས་ཁང་ན་བཞུགས། །གསུང་བ་མི་མངའ་ཆོས་ཉིད་རང་བཞིན་ནི། །རང་གི་སེམས་ཉིད་བརྗོད་དུ་མེད་པའི་དོན། །ཡེ་ནས་མ་བཅོས་རང་གི་ངོ་བོ་ཉིད། །སྐྱེ་མེད་ཐུགས་ལ་རང་བཞིན་དོན་གྱིས་གསང་། །མ་རིག་ཡེ་ཤེས་གདོད་ནས་མེད་པའི་དུས། །སྔ་ཕྱིའི་སེམས་ལ་འཕོ་འགྱུར་མེད་པའི་ཚེ། །ངོ་མཚར་རྨད་བྱུང་ཆོས་ཉིད་རྒྱལ་པོ་དེ། །མ་བཙལ་སེམས་ལས་བྱུང་བས་ངོ་བོ་ཉིད་ཀྱི་སྐུ། །དེར་འདུས་ཉིད་ལས་མི་གཞན་རིགས་ལྔའི་འཁོར། །རིག་པས་འདུས་པ་ས་བཅུའི་སེམས་དཔའི་འཁོར། །སྤྲུལ་པ་ཆོས་སྐྱོང་མཁའ་འགྲོ་དང་ཉན་འཁོར། །ཏིང་ངེ་འཛིན་ལ་འདུས་ནས་ཡིད་ཀྱིས་འཁོར། །དེའི་ཚེ་འཁོར་རྣམས་ཞི་གནས་གྱི་བསམ་གཏན་ལ་ཞེན་པའི་རྟོག་པ་གསལ་བར་གཟིགས་ནས། 
འདི་སྐད་ཅེས་རྡོ་རྗེ་སེམས་དཔས་གསོལ་ཏོ། །བསྒོམ་མེད་གནས་ལུགས་དོན་ནི་གང་ལ་བྱ། །སྣོད་བཅུད་སྐལ་ལྡན་གང་གིས་གཟུང་བར་བགྱི། །སྟོན་པ་ཀུན་རིག་རྒྱལ་པོས་བཤད་དུ་གསོལ། །དེ་སྐད་གསོལ་བའི་ཚིག་གསན་ཐུགས་ཀྱིས་ནི། །འདུས་པའི་ཚོགས་ལ་ཀུན་རིག་སྟོན་པས་བཀའ་སྩལ་པ། །བསྒོམ་མེད་ལྟ་བའི་གནས་ལུགས་ངས་བཤད་དུ། །སངས་རྒྱས་ཀུན་ཀྱང་སྔངས་ཤིང་སྐྲག་པའི་ཕྱིར། །གནོད་སྤྱིན་སྲིན་པོ་ཡི་དྭགས་གྲུལ་བུམ་ཚོགས། །འཇིག་རྟེན་ལྷ་མི་རྣམས་ཀྱང་སྔངས་འགྱུར་བས། །རྒྱུད་འདི་ལ་ནི་འགལ་སེམས་སྡིག་ཅན་རྣམས། །དམྱལ་བར་ངེས་འགྲོ་གཏན་དུ་སྙིང་རེ་རྗེ། །དཔེར་ན་རྒྱ་མཚོ་མ་ལུས་ཀུན་བརྒལ་ཡང་། །ཡིད་བཞིན་ནོར་བུ་རྙེད་པར་དཀའ་བ་བཞིན། །སྣོད་ལྡན་སློབ་མ་དད་ལྡན་ཤིན་ཏུ་དཀོན། །དེ་ཕྱིར་ཤིན་ཏུ་གསང་བའི་གཏེར་དུ་བཞག །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། དོན་གྱི་གསང་བར་གསུངས་པའི་གླེང་གཞིའི་ལེའུ་སྟེ་དང་པོའོ།། །།དེ་སྐད་ཅེས་བཀའ་སྩལ་པས་འཁོར་གྱིས་དོན་གོ་ནས། གདུང་བ་བཏོན་ནས་ཡིད་ཀྱིས་དོན་གསོལ་པ། །མ་རིག་ལས་ཀྱི་སྡུག་བསྔལ་འཁྱམས་པའི་སེམས། །རྣམ་རྟོག་དྲ་བ་གང་གིས་གཅོད་པའི་ཐབས། །ཐུགསརྗེཆེནཔོསམིའཛིན་ཡི་རེ་ཆད། །སྒྲིབ་པའི་མུན་པས་འཐིབས་པ་སྙིང་རེ་རྗེ། །འགྲོ་དྲུག་སྡུག་བསྔལ་མི་གྲོལ་ཡི་རེ་མུག 
།རང་སེམས་ས་འཁོར་དག་༄༅། །ལ་ས་མཁན་མཛོད། །སེམས་ཅན་ལས་ལ་ཐུགས་རྗེ་ཡི་ཆད་ཀྱང་། །སྙིང་རྗེས་འགྲོ་དོན་ཐུགས་དམ་མི་མཛད་དམ། །སེམས་ཅན་ལྷ་མི་རྣམས་ནི་ཤེས་པ་རྩིང་། །དབང་པོ་ཡུལ་ལ་ཡེངས་པའི་སེམས་འཛིན་གྱིས། །འཚོ་བ་དཀོན་ཞིང་ཚེ་ཐུང་ནད་མང་བས ཐར་ལམ་མི་ཐོབ་སྐྱེ་ཤི་འཆི་ལ་རྟག །དེ་ཕྱིར་ལུས་ངག་འདུས་བྱས་ཆོས་སྤྱོད་ཀྱང་། །ལོང་མེད་མཐའ་རིང་བསྒྲུབ་པར་དཀའ་བའི་ཕྱིར། །སྙིང་པོ་མན་ངག་རྟོགས་པར་བྱ་བའི་ཕྱིར། །བསྒོམ་དུ་མེད་པའི་ཆོས་ཉིད་ཐུགས་རྗེས་གསུངས། རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། གདུང་བ་བཏོན་པའི་ལེའུ་སྟེ་གཉིས་པའོ།། །།དེ་ནས་འདུས་པའི་ཚོགས་ཀྱི་ནང་ནས་རྡོ་རྗེ་སེམས་དཔའ་ལ་ཐུགས་ཀྱིས་གཟིགས་ནས་ངེས་པར་བཀའ་སྩལ་པ། །བསྒོམ་དུ་མེད་ལ་མི་འབྲལ་གདམས་ངག་རྒྱུན། །རྡོ་རྗེ་སེམས་དཔས་ཐུགས་ནས་བརྒྱུད་པ་ཡིས། །ང་ཡིས་བྱིན་གྱིས་བརླབས་པའི་མཁས་པ་ལ། །རང་སེམས་རྟོགས་འདོད་སློབ་མ་ལས་ཅན་གྱིས། །དད་པས་ཤིན་ཏུ་རང་ཉིད་དུལ་བྱས་པས། །ལུས་དང་ལོངས་སྤྱོད་སྲོག་ལ་མི་བལྟ་བར། །སྲིང་མོ་བུ་མོ་ལ་སོགས་རབ་བརྒྱན་ཏེ། །རྟ་དང་གླང་པོ་ནོར་གྱི་དབྱིག་རྣམས་ཀྱང་། །སེར་སྣ་མེད་པས་བླ་མ་དག་ལ་དབུལ། །དེ་ཡང་འདུས་པའི་སེམས་དཔའ་རྡོ་རྗེ་ཉོན། །ཆོས་ཕྱིར་བརྩོན་འགྲུས་ཆེ་ལ་དམ་ཚིག་ལྡན། 
།བློ་བརྟན་ཤེས་རབ་ཟབ་ཅིང་དོན་གསང་ཐུབ། །ཚུལ་ཤིས་ངང་བཟང་རྣམས་ཀྱི་དོན་གྱི་གཏེར། །དེ་དག་ཡོན་ཏན་བརྒྱ་ལྡན་སློབ་མ་ལ། །རབ་ཏུ་གསང་སྟེ་དོན་ཉིད་སྟོན་པ་ཡི། །བླ་མ་མཁས་པ་མཐའ་བཅུ་རྫོགས་པ་ལ། །མཉེན་ཞིང་དལ་ལ་ཐུགས་རྗེ་རབ་ལྡན་ཞིང་། །སྲིད་པར་ཆོས་རྣམས་ཞུས་ཀྱང་ཟད་མེད་པའི། །དམ་པའི་མཛོད་ཀྱི་གཏེར་ལྡན་སྟོན་ལ་མཁས། །དཔེར་ན་སེང་གེས་འཇིགས་པ་རྩད་གཅོད་བཞིན། །བློ་དངོས་གཅིག་པར་སྟོན་ལ་གུས་པས་ཞུས། །དེ་ནས་འདུས་པའི་སེམས་དཔའ་རྡོ་རྗེ་ཉོན། །ཡང་དག་དོན་གྱི་ལྟ་བ་གསང་བ་འདི། །གང་ཟག་ཕྱིན་ཅི་ལོག་དང་བལྟ་དམན་པ། །ཐོས་པ་ཆུང་ལ་བློ་རྟུལ་ཤེས་རབ་མེད། །ནོར་ཕངས་ཁ་རལ་ལ་སོགས་སྣོད་མེད་ལ། །འདི་བསྟན་གཉིས་ཀ་བསྲེག་ཕྱིར་རབ་ཏུ་གསང་། །དེ་སྐད་གསུངས་མ་ཐག་ཏུ་ཡིད་དགའ་ནས། །འཁོར་རྣམས་སྣོད་ཀྱི་དོན་དང་ལྡན་པར་ནི། །ཁས་བླངས་རང་དམ་བཅས་ནས་ཡིད་བསྡུས་ཏེ། །མགྲིན་གཅིག་ལྷགས་ནས་འཁོད་གྱུར་ཏོ། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། སྣོད་བཅུད་བསྟན་པའི་ལེའུ་སྟེ་གསུམ་པའོ།། །།དེ་ནས་བཅོམ་ལྡན་ཀུན་རིག་རྒྱལ་པོ་ཡིས། །ཆེད་དུ་བརྗོད་པའི་དོན་འདི་བཀའ་སྩལ་ཏོ། །འགྲོ་དྲུག་སེམས་ཅན་མེད་པའི་གོང་རོལ་དུ། །སངས་རྒྱས་མེད་པས་ཡེ་ཤེས་མིང་ཡང་མེད། །ཀུན་བཟང་ཉིད་ཀྱང་གློ་བུར་སངས་རྒྱས་ཏེ། 
།མ་བཅོས་གདོད་ནས་མི་རྟོག་བློས་༄༅། །བསྒོམས་པས། །སངས་རྒྱས་ཉིད་ཀྱང་གདེང་མེད་གོལ་བའི་ལམ། །འོག་མའི་ཕྲ་མོའི་རྣལ་འབྱོར་སྨོས་ཅི་དགོས། །དེ་སྐད་གསུངས་པའི་དོན་གསུངས་མ་ཐག་ཏུ། འཁོར་རྣམས་སེམས་འདྲོག་སྟེ་ཡིད་མ་རངས་ཏེ་སེམས་ཀྱི་དོན་ལ་ཐེ་ཚོམ་དུ་གྱུར་ནས། ཏིང་ངེ་འཛིན་ལ་ཡིད་བྱུང་བར་གྱུར་ཏོ། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། ཆེད་དུ་བརྗོད་པའི་ལེའུ་སྟེ་བཞི་པའོ།། །།དེ་ནས་སེམས་དཔའ་རྡོ་རྗེས་འཁོར་རྣམས་ཀྱི་བསམ་པ་ཐུགས་སུ་ཆུད་ནས་སེམས་རྟོག་བསལ་བའི་ཕྱིར་དོན་འདི་ཞུས་སོ། །དོན་གྱི་སངས་རྒྱས་ཡེ་ཤེས་གང་ལས་བྱུང་། །དོན་ལས་འཕོ་འགྱུར་མེད་པའི་བལྟ་བ་གང་། །སྣང་ལ་འཕོ་འགྱུར་སྣ་ཚོགས་ཅི་ལས་བྱུང་། །མ་བསྒོམས་སྐྱེ་བོར་མི་གོལ་ཐབས་ཅི་ལགས། །བློ་དངོས་གཅིག་པུར་རྟོགས་པའི་ཚད་ནི་གང་། །དེ་སྐད་ཡིད་ཀྱིས་གསོལ་བའི་དོན་གསན་ནས། །སྟོན་པ་ཀུན་རིག་རྒྱལ་པོ་ཆོས་རྗེ་ཡིས། །ཐུགས་ཀྱི་དཀྱིལ་འཁོར་རིན་ཆེན་སྒོ་ཕྱེ་ནས། །སངས་རྒྱས་དཔལ་གྱི་མགུར་ནས་བཀའ་སྩལ་པ། །འཁོར་འདས་གཞི་ནི་ངོ་བོ་ཉིད་ཀྱི་སྐུ། །དོན་གྱི་སངས་རྒྱས་རང་སེམས་དོན་རྟོགས་ན། །ཀུན་ཏུ་བཟང་པོ་རང་བྱུང་བཅོམ་ལྡན་འདས། །ཡེ་ཤེས་རབ་ཏུ་ཆེ་མཆོག་ཆོས་ཀྱི་སྐུ། །མི་སྐྱེ་མི་འགག་ནམ་མཁའི་ངང་བཞིན་ནོ། །འཁྲུལ་རྟོག་ཉིད་ཀྱང་ཡེ་ཤེས་བདེ་བའི་ཀློང་། 
།དཔེར་ནཁྱུངཆེནགཤོགརྫོགསམཁའ་ལ་ལྡིང་བ་ནི། །ཆུ་ཀླུང་རི་རབ་གྱེན་ཐུར་ཉམ་མི་ང་། །བར་སྣང་ནམ་མཁའི་ཁམས་ཀུན་ལམ་དུ་བདེ། །གང་དུ་དམིགས་པའི་ས་ཕྱོགས་ཕྱིན་པར་བྱེད། །དེ་བཞིན་ཡེ་ནས་སེམས་སྦྱངས་རྣལ་འབྱོར་ཐུགས། །སངས་རྒྱས་སྙིང་པོར་རྟོགས་པའི་སྐལ་ལྡན་རྣམས། །ཆོས་སྐུ་མངོན་དུ་གྲུབ་པའི་གདམས་ངག་ཅན། །སེམས་རྟོག་ཡེ་ཤེས་ཡོན་ཏན་དེ་ལས་བྱུང་། །རྫོགས་པ་ཆེན་པོའི་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། སངས་རྒྱས་ཀྱི་ཡེ་ཤེས་འབྱུང་བར་བསྟན་པའི་ལེའུ་སྟེ་ལྔ་པའོ།། །།དེ་ནས་སྟོན་པ་ཀུན་རིག་རྒྱལ་པོ་དེས་དེ་སྐད་ཅེས་གསང་བའི་དོན་གསུངས་པ་དང་འཁོར་རྣམས་ཀྱི་རྟོག་པ་སངས་ནས་གུས་པའི་བསམ་པ་མཐུན་པར་གྱུར་ཅིང་ཡིད་དགའ་ནས། བཅོམ་ལྡན་འདས་ཀུན་རིག་རྒྱལ་པོ་ལ་བསྟོད་པ། །དེད་དཔོན་སངས་རྒྱས་ཀུན་བཟང་ཆོས་ཀྱི་སྐུ། །འཁོར་བ་དོང་སྤྲུགས་ཡེ་ཤེས་ཀློང་སྟོན་པ། །རང་རིག་རྒྱལ་པོ་བྱང་ཆུབ་ཡེ་ཤེས་སྐུ། །འཁོར་བའི་མིང་མེད་སངས་རྒྱས་ལམ་སྟོན་པ། །གཟུགས་མེད་ཆོས་ཀྱི་སྐུ་ལ་ཡིད་ཀྱིས་བསྟོད། །དེ་སྐད་བསྟོད་པའི་དོན་གསན་ཡིད་ཀྱིས་ནི། །ཀུན་རིག་རྒྱལ་པོ་སྟོན་པ་ཆོས་རྗེ་ཡིས། །འདུས་པའི་འཁོར་གྱི་ཚོགས་ལ་བཀའ་སྩལ་པ། །དེ་ཉིད་གདེང་དུ་གོ་གྱུར་རྣལ་འབྱོར་པས། །མི་བསྒོམ་ཆེད་དུ་མི་བལྟ་རང་ཡིན་ཏེ། །སྔོན་གྱི་སངས་རྒྱས་བཅོམ་ལྡན་འདས་རྣམས་ཀྱིས། 
།མ་བསྒོམས་དབང་པོ་རང་ཡན་བཏང་ལས་༄༅། །བྱུང་། །སྐྱེ་བོ་མུ་སྟེགས་ཕྱི་ནང་འབྲེལ་ཆོད་ཕྱིར། །གོལ་ས་དག་ཏུ་མི་འགྱུར་དོན་ཉིད་ཡིན། །དེ་ལྟར་ཤིན་ཏུ་རྟོགས་པའི་རྣལ་འབྱོར་པས། །སྐྱེ་བ་འདི་ལས་མི་ལེན་སངས་རྒྱས་ཉིད། །དོན་ལ་ཐེ་ཚོམ་མི་ཟ་སངས་རྒྱས་ཆོས་ཉིད་དེ། །རང་བྱུང་རྒྱལ་པོ་བྱང་ཆུབ་སེམས་ཉིད་ཀྱང་། །མ་བཙལ་རང་ལ་ཡོད་པས་བསྒྲུབ་མི་དགོས། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། འཁོར་རྣམས་ཀྱི་རྟོག་པའི་གདུང་བ་བསལ་བའི་ལེའུ་སྟེ་དྲུག་པའོ།། །།དེ་ནས་འདུས་པའི་འཁོར་ལ་ཕན་གདགས་པའི་ཕྱིར་ཀུན་རིག་རྒྱལ་པོས་བཀའ་སྩལ་པ། །སངས་རྒྱས་རྒྱལ་པོ་ཆོས་ཀྱི་སྐུ་མཆོག་ཀྱང་། །འཁོར་འདས་རེག་པ་མེད་པར་སེམས་ལ་རྫོགས། །དོན་ལ་འགྱུར་བ་མེད་པས་བལྟ་བའི་ལམ། །ཡུལ་ལ་མི་ལྟོས་རང་སེམས་ཆོས་ཀྱི་སྐུ། །ནམ་མཁའ་བཞིན་དུ་ཡེ་ཤེས་མཐའ་མཉམ་པས། །གཞི་ལ་འགྱུར་མེད་རང་རིག་བྱང་ཆུབ་སེམས། །སྐྱོན་གྱིས་མ་གོས་སེམས་ཀྱི་དྲན་པ་ལ། །འཕོ་འགྱུར་མེད་པས་ཆོས་ཉིད་བརྡལ་བའི་སྐུ། །མི་སྐྱེ་མི་འགག་ལྟ་བ་རང་བྱུང་ལ། །བསྒོམས་པས་མི་རྙེད་རང་སེམས་འགྱུར་མེད་དོན། །མ་བསྒོམས་འབྲལ་མེད་ད་ལྟ་ང་ཡི་སེམས། །བསྐལ་པར་འཁྱམས་ཀྱང་སེམས་ལ་སྐྱེ་ཤི་མེད། །ཤི་མེད་ནོར་མཆོག་རིག་པ་ལྟ་བའི་མཆོག །དོན་ལ་མ་བསྒོམས་ཡེ་ཤེས་མཐར་ཕྱིན་ལམ། །སངས་རྒྱས་རེ་བ་མེད་པས་ལྟུང་མི་སྲིད། 
།གདོད་མས་འགྱུར་མེད་བྱང་ཆུབ་ཆེན་པོ་ཡིན། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། དོན་ལ་འཕོ་འགྱུར་མེད་པར་བསྟན་པའི་ལེའུ་སྟེ་བདུན་པའོ།། །།དེ་ནས་ཀུན་རིག་ཆོས་རྗེས་དོན་གསུངས་པ། །དད་པས་འདུས་པའི་འཁོར་རྣམས་ཡིད་ཀྱིས་ཉོན། །འཁོར་འདས་རང་བཞིན་གཅིག་ཏུ་མ་ངེས་པས། །དབང་པོ་ཡུལ་རྣམས་ཇི་ལྟར་བལྟས་པར་བདེན། །དོན་ལ་མི་བདེན་གཟུང་འཛིན་མཐུ་བརྟས་པས། །ཇི་ལྟར་གོམས་པ་བརྟས་པས་དེར་སྣང་ཕྱིར། །དངོས་པོ་བློས་བརྟགས་པས་ན་ཡོད་མིན་ཏེ། །ཡོད་ན་སེམས་ཅན་ཀུན་ལ་མཐུན་སྣང་རིགས། །གདོད་ནས་རང་འཁྲུལ་བསྒྲིབས་པའི་ལུས་ཉིད་ཀྱིས། །འགྲོ་དྲུག་མཐོང་རྟོག་སོ་སོ་སྣ་ཚོགས་པ། །དེ་ཕྱིར་སེམས་ཅན་རང་སེམས་སོ་སོར་སྣང་། །ངོ་བོ་ཉིད་ཀྱི་སྐུ་ལ་འགྱུར་བ་མེད་པའི་ཕྱིར། །བློ་ཡིས་བརྟགས་པས་གཅིག་ཡུལ་གཅིག་མིན་པས། །རང་སེམས་མ་འཁྲུལ་སྣང་བ་ཐེ་ཚོམ་མེད། །དེས་ན་གཞན་ཡུལ་རྣམས་ནི་གདོད་ནས་མེད། །འཁྲུལ་པའི་རྟོག་སེམས་འགྲོ་བ་སོ་སོའི་སེམས། །གཅིག་ན་དགེ་སྡིག་རྣམ་སྨིན་འབྲས་བུ་ཡང་། །སེམས་ཅན་མ་སྤྱད་ཀུན་གྱིས་མྱོང་བར་རིགས། །ལས་ཀྱི་རྣམ་སྨིན་ཐུན་མོང་མི་འགྱུར་ཕྱིར། །བག་ཆགས་བརྟས་པའི་འཁྲུལ་པའི་སྡུག་བསྔལ་ཡིན། རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། 
སྣང་བ་འཕོ་འགྱུར་སྣ་ཚོགས་དོན་ལས་མི་འགལ་བར་བསྟན་༄༅། །པའི་ལེའུ་སྟེ་བརྒྱད་པའོ།། །།དེ་ནས་ཀུན་རིག་སྟོན་པ་སྣང་མཛད་ཀྱིས། །འདུས་པའི་དད་ལྡན་འཁོར་ལ་བཀའ་སྩལ་པ། །མ་བསྒོམས་དབང་པོ་རང་ཡན་བཞག་གྱུར་ཀྱང་། །ཕྱི་རོལ་ཡུལ་གྱི་ཐ་སྙད་གྲགས་པ་ལ། །འཁྲུལ་པ་ཡིན་པར་ཤེས་ཕྱིར་ཞེན་པ་མེད། །ཆོས་བརྒྱད་རང་སར་གྲོལ་བས་མཉམ་པའི་ཕྱིར། །སྐྱེ་བོ་ཉིད་ཀྱང་མ་སྤངས་ཆོས་ཀྱི་སྐུ། །དཔེར་ན་ཨ་ཤུ་ཀ་ཉིད་བདུད་རྩིར་ཤེས་པ་ལྟར། །དེ་བཞིན་སྐྱེ་བོ་རང་སེམས་འདི་ཉིད་ནི། །བླ་མའི་དོན་བསྟན་ཐ་མལ་བྱང་ཆུབ་སེམས། །བདག་ཉིད་སྙིང་པོ་ཡེ་ཤེས་དོན་ཉིད་ཡིན། །དེ་ཡང་འདུས་པའི་སེམས་དཔའ་རྡོ་རྗེ་ཉིད། །ཉིད་ཀྱི་དོན་མ་རྟོགས་པས་སོ་སོའི་སྐྱེ་བོ་སྟེ། །དེ་ཉིད་ལུང་དང་མན་ངག་དོན་རྟོགས་ཀྱིས། །རང་སེམས་རྟོགས་པས་སྐྱེ་བོ་མེད་པའི་ཕྱིར། །མ་བསྒོམས་གོལ་ས་མེད་པར་མཁས་པས་གསུངས། །ངོ་བོ་ཉིད་ལ་རྟག་ཆད་མེད་པའི་ཕྱིར། །སེམས་དེར་རང་གསལ་དོན་ཟིན་མི་བརྗོད་པས། །ཕྱལ་པ་ལུང་མ་བསྟན་དུ་གོལ་ས་མེད། །དཔེར་ན་གསེར་འགྱུར་རྩིས་གང་ཐེབས་པ་རྣམས། །ཐམས་ཅད་གསེར་ལས་གཞན་དུ་མི་འགྱུར་བཞིན། །དེ་བཞིན་མུ་སྟེགས་སྐྱེ་བོའི་སེམས་ཉིད་ཀྱང་། །མན་ངག་གསེར་རྩིས་ཐེབས་པའི་སེམས། །མུ་སྟེགས་རྣམས་ཀྱང་ཡེ་ཤེས་བདེ་བའི་ངང་། །ཡུལ་ལ་མི་ཞེན་ཕྱིན་ན་བསྒོམ་དུ་མེད། །རྫོགས་སངས་རྒྱས་ཞེས་བྱ་བའི་དོན་ཉིད་ཀྱིས། 
།སྣ་ཚོགས་ཞེན་ལས་གྲོལ་ཕྱིར་བསྒོམ་མི་དགོས། རྫོགས་པ་ཆེན་པོའི་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། མ་བསྒོམས་ཀྱང་སྐྱེ་བོ་དང་མུ་སྟེགས་ཀྱི་གོལ་ས་མེད་པར་བསྟན་པའི་ལེའུ་སྟེ་དགུ་པའོ།། །།དེ་ནས་འདུས་པའི་སྙིང་པོ་འཁོར་རྣམས་ལ་ཀུན་རིག་སྟོན་པ་ཆོས་རྗེས་བཀའ་སྩལ་པ། །སེམས་ཅན་མ་འཁྲུལ་སངས་རྒྱས་མེད་པའི་གོང་། །ངོ་བོ་ཉིད་ཀྱི་སྐུ་ལ་རང་བྱུང་སེམས། །དེ་ཉིད་ཡེ་ནས་གནས་ལུགས་ཡིན་པའི་ཕྱིར། །དེ་རྟོགས་ཆོས་སྐུ་མྱ་ངན་འདས་པའི་ཆོས། །ཀུན་ཏུ་བཟང་པོ་རང་བྱུང་ཡེ་ཤེས་ཐུགས། །རང་སེམས་རང་གིས་རིག་པས་ཆོས་ཀྱི་རྗེ། །རང་སེམས་རང་འཁྲུལ་འགྲོ་དྲུག་སེམས་ཅན་ཏེ། །ཀུན་གཞིའི་གཞི་ཆ་ཆོས་སྐུ་ཡེ་ཤེས་ལ། །གསུམ་ལྡན་འཁོར་བའི་སྒྲིབ་པའི་ལུས་ཉིད་ཡིན། །དུས་ཚོད་བླ་མའི་གདམས་ངག་དོན་བསྟན་པ། །གཞི་ཆ་ཆོས་སྐུ་རང་བྱུང་དེ་ཉིད་དང་། །དང་པོའི་སེམས་ཉིད་ངོ་བོ་ཉིད་ཀྱི་སྐུ། །སྔ་ཕྱིས་མ་བསླད་ཆོས་སྐུར་གཅིག་པའི་ཕྱིར། །བློ་དངོས་གཅིག་པའི་དོན་ལ་བསྒོམ་མི་དགོས། །དེ་ཡང་འདུས་པའི་འཁོར་རྣམས་ཡིད་ཀྱིས་ཉོན། །སངས་རྒྱས་ཡེ་ཤེས་ཐུགས་དང་སེམས་ཅན་སེམས། །འབྲེལ་མེད་སོ་སོར་སྣང་བ་མ་ཡིན་ཏེ། །བཙལ་མེད་རང་སེམས་ཆོས་སྐུར་གཅིག་པའི་ཕྱིར། །བློ་དངོས་གཅིག་པར་སེམས་ཉིད་ཡིད་ཆེས་ཡིན། །འཁོར་བའི་ལུས་འདི་སྡུག་བསྔལ་སྒྲིབ་གཡོགས་དང་། །སངས་རྒྱས་སྐུ་དང་ཡེ་ཤེས་བདེ་བ་དེ། 
།འཁོར་༄༅། །འདས་གཉིས་ཀ་རྩ་བ་གཅིག་པའི་ཕྱིར། །ལྷུན་གྱིས་གྲུབ་པ་དག་ཏུ་བློ་དངོས་གཅིག །འཁོར་བའི་མངལ་ཉིད་རྣལ་འབྱོར་ཐུགས་ཉིད་ཀྱང་། །ངོ་བོ་ཉིད་ལས་མ་འདས་དོན་ཡིན་ཕྱིར། །ཐ་མལ་འདི་ཉིད་ཡིན་རྟོགས་ཆོས་སྐུ་ལ། །བླང་དོར་མེད་པས་བློ་དངོས་ངོ་བོ་གཅིག །དཔེར་ན་ཆུ་ཉིད་ཆང་དུ་རྐྱེན་གྱིས་འགྱུར། །དེ་བཞིན་བར་དོའི་རང་སེམས་འདི་ཉིད་ལ། །བླ་མའི་རྐྱེན་གྱིས་རྟོགས་པས་བསྒོམ་མི་དགོས། །མི་བསྒོམ་ཕྱིར་ན་གོལ་མེད་བློ་དངོས་གཅིག །དེ་ཡང་འདུས་པའི་འཁོར་རྣམས་ཡིད་ཀྱིས་ཉོན། །ཡེ་ཤེས་རྟོགས་ནས་མཉམ་པའི་དོན་ཉིད་ལ། །རྒྱུན་དུ་མ་བརྗེད་རིག་པ་གསལ་ཐེབ་ན། །བག་ཆགས་ཉོན་མོངས་རྟོག་པའི་སྐྱོན་གྱིས་ཀྱང་། །དེ་ལ་རྡུལ་ཙམ་མི་བསྒྲིབ་ཡེ་ཤེས་གསལ། །དཔེར་ན་སྐྱེས་བུ་སྔགས་ཀྱི་གདེང་ལྡན་པས། །དུག་མ་བསལ་བས་དུག་ཉིད་སྨན་དུ་འགྱུར་བ་བཞིན། །སྔ་ཕྱིར་མ་སོང་ཆོས་སྐུ་ཡེ་ཤེས་ནི། །སྔ་ཕྱིར་མ་སྤངས་གློ་བུར་རང་སྟོང་ཕྱིར། །བློ་དངོས་དབྱེར་མེད་རྟོགས་པའི་ཚད་ཡིན་ནོ། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། བློ་དངོས་གཅིག་པར་བསྟན་པའི་ལེའུ་སྟེ་བཅུ་པའོ།། །།དེ་ནས་སེམས་དཔའ་རྡོ་རྗེ་སྙིང་པོ་ཡིས། །དད་པས་འདུས་པའི་འཁོར་ལ་ཕན་གདགས་ཕྱིར། །བདེན་པའི་དོན་གྱིས་འདི་སྐད་ཡིད་ཀྱིས་གསོལ། །རང་སེམས་སྙིང་པོ་དོན་རྟོགས་ལྟ་བ་ལ། 
།མ་བསྒོམས་འབྲལ་མེད་དོན་ནི་ཇི་ལྟར་འགྲུབ། །ཡེ་ཤེས་དོན་ནི་མཚོན་དུ་ཇི་ལྟར་མེད། །སྤྱོད་པ་འཆིང་གྲོལ་མེད་པའི་དོན་ནི་གང་། །ས་ལ་སྦྱང་དུ་མེད་པའི་དོན་ནི་ཅི། །རྟོགས་ནས་དམ་ཚིག་བསྲུང་ཉམས་ཇི་ལྟར་མེད། །བསྒོམས་ན་གོལ་སའི་སྐྱོན་ནི་ཇི་ལྟར་ལགས། །ལ་བཟླའི་དོན་གྱི་ཡེ་ཤེས་གང་ལ་བགྱི། །དེ་སྐད་གསོལ་བའི་ཡིད་ཀྱི་དོན་གསན་ནས། །ཀུན་རིག་སྟོན་པ་ཆོས་རྗེས་བཀའ་སྩལ་པ། །རང་སེམས་སྙིང་པོའི་དོན་རྟོགས་ཆོས་སྐུ་ལས། །བསྒོམ་བྱའི་ཡེ་ཤེས་ཆོས་སྐུ་གུད་ན་མེད། །སྔ་ཕྱི་སེམས་ཀྱི་ཡེ་ཤེས་མཐའ་བྲལ་བ། །མ་ནོར་སྒོམ་པ་པོ་ཡང་ག་ལ་ཡོད། །དེ་ལ་སྒོམ་མཁན་སེམས་ལ་དངོས་མེད་ན། །མི་གནས་མི་རྟོག་འཇོག་པ་རྣལ་འབྱོར་མིན། །སེམས་དཔའ་རྡོ་རྗེ་སྙིང་པོ་ད་ཉོན་ཅིག །ཨ་ཏི་རྫོགས་ཆེན་ཆོས་སྐུ་བདེན་གཉིས་བྲལ། །ངོ་བོ་ཉིད་ཀྱི་རང་ཤར་ཡེ་ཤེས་ནི། །ཡོད་མེད་དབུས་ཀྱི་ཡེ་ཤེས་མཐའ་གསུམ་བྲལ། །ཡུལལསྤང་སྡུད་གཉིས་པོ་གདོད་ནས་མེད། །དཔེར་ན་ནམ་མཁའ་རང་དུ་ཤེས་པ་བཞིན། །ཇི་བཞིན་མ་ནོར་རང་སེམས་རྟོགས་པ་ཡིས། །ལུས་ངག་མ་སྐྱེས་རྟོག་པའི་གཞི་མེད་པས། །སྐྱིལ་ཀྲུང་དྲང་འདུག་སྨྲ་བཅད་ཁ་ན་མེད། །དེ་བཞིན་སེམས་དང་རྟག་ཆད་སྤྲོས་བྲལ་བས། །རྟོག་སྤང་མི་རྟོག་སྒོམ་པའི་ཁར་མི་འོང་། །ཡེ་ཤེས་ལྟ་བའི་ཤུགས་ལས་བྱུང་བས་ན། །རྣལ་འབྱོར་དམིགས་པའི་ཤེས་པས་མི་བསྒོམ་སྟེ། 
།རྟོགས་པས་རང་༄༅། །སེམས་མ་སྐྱེས་ཡེ་ཤེས་ཕྱིར། །རྣལ་འབྱོར་ཆེད་དུ་བསྒོམ་པ་བསྟན་མི་དགོས། །སེམས་དཔའ་འདུས་པའི་སྙིང་པོ་ད་ཉོན་ཅིག །ཡུལ་གྱི་སྣང་བ་སྤྱོད་ཡུལ་མ་གྲུབ་ཕྱིར། །ནམ་མཁའ་ལྟ་བུར་ཡེ་ཤེས་རང་གསལ་བས། །རང་སེམས་ཆོས་སྐུ་ངང་གིས་དེ་རྟོགས་པས། །རྣལ་འབྱོར་ཅི་ཡང་ཡིད་ལ་མི་བསྒོམ་ན། །ཡང་དག་ལྟ་བའི་དོན་དང་མཐུན་པར་འགྲུབ། །སེམས་དཔའ་རྡོ་རྗེ་སྙིང་པོ་ད་ཉོན་ཅིག །རྫོགས་ཆེན་གོལ་ས་གཅད་ཕྱིར་བསྒོམ་མེད་དེ། །ཡེ་ཤེས་བསྒོམ་མེད་དག་ཏུ་རབ་རྟོགས་ན། །བསྒོམས་ཀྱང་སྐྱོན་མེད་ཆོས་དབྱིངས་ནམ་མཁའ་འདྲ། །བསྒོམ་མེད་དེ་ནི་ཀུན་གྱི་རེ་བ་སྐོངས། །ཀུན་ལ་ཁྱབ་ཅིང་མ་རྫོགས་མེད་མོད་ཀྱི། །ཀུན་ཀྱིས་གདམས་ངག་མ་འཕྲོད་རྟོགས་པར་དཀའ། རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། མ་བསྒོམས་འབྲལ་བ་མེད་པའི་ལེའུ་སྟེ་བཅུ་གཅིག་པའོ།། །།དེ་ནས་ཀུན་རིག་རྒྱལ་པོ་ཆོས་རྗེས་བཀའ་སྩལ་པ། །འདུས་པའི་ཚོགས་རྣམས་ཡིད་ཀྱིས་ད་ཉོན་ཅིག །རང་སེམས་ངོ་བོ་ཉིད་ཀྱི་ཆོས་སྐུ་ནི། །དབང་པོ་མངོན་སུམ་མི་གནས་ཀུན་ལ་ཁྱབ། །ཆོས་སྐུ་ཚིག་ཏུ་འདི་ཞེས་བསྟན་པར་ནི། །རྡོ་རྗེ་སེམས་དཔས་ཀྱང་ནི་མཚོན་དུ་མེད། །དེ་ཡང་རྡོ་རྗེ་སེམས་དཔའ་ཡིད་ཀྱིས་ཉོན། །འཁོར་འདས་ཚིག་ལས་འདས་པའི་ཡེ་ཤེས་ཏེ། །དབྱིབས་དང་ཁ་དོག་དབང་པོའི་སྤྱོད་ཡུལ་དུ། 
།སངས་རྒྱས་ཉིད་ཀྱིས་བསྟན་ཅིང་མཚོན་དུ་མེད། །མཚོན་ཅིང་བསྟན་པར་དཀའ་བའི་རང་སེམས་དེ། །ཡོད་མེད་ཀུན་ལས་འདས་པས་བྱང་ཆུབ་སེམས། །དངོས་མེད་ཡིད་ལ་དྲན་པའི་ཡེ་ཤེས་ནི། །ཀུན་བཟང་ཉིད་ཀྱིས་མ་གཟིགས་བལྟ་བའི་མཆོག །གཟུང་འཛིན་མཐུ་བརྟས་རྣམ་སྨིན་ལུས་འདི་ལ། །དབང་པོའི་ཡུལ་རྣམས་མིང་དུ་རྗོད་བྱེད་དེ། །དོན་ལ་ཕན་པ་རྡུལ་ཙམ་མཚོན་མི་ནུས། །དཔེར་ན་བུམ་པ་ནང་གི་ནམ་མཁའ་ལ། །དངོས་མེད་བརྗོད་མེད་ནམ་མཁའ་ཆེན་པོ་མིན། །དེ་བཞིན་ཚེ་གཅིག་མི་རྟོག་དོན་བསྒོམས་ཀྱང་། །ཡེ་ཤེས་རང་ཤར་ཆེན་པོའི་བལྟ་བ་མིན། །བུམ་ཆག་ནམ་མཁའ་ཆེན་པོར་ཐིམ་པ་བཞིན། །ལུས་བྲལ་རང་སེམས་ངོ་བོ་ཉིད་ཀྱི་སྐུ། །དེ་ཉིད་རིག་པས་གསལ་བཏབ་བདེ་བའི་ཀློང་། །དེ་ཙམ་ཉིད་ན་ཀུན་ཏུ་བཟང་པོས་ཀྱང་། །ངོ་བོ་ཉིད་ཀྱི་སྐུ་ལ་མཚོན་དུ་མེད། རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། ཡེ་ཤེས་ཀྱི་དོན་ལ་མཚོན་དུ་མེད་པར་བསྟན་པའི་ལེའུ་སྟེ་བཅུ་གཉིས་པའོ།། །།དེ་ནས་དད་པས་འདུས་པའི་འཁོར་རྣམས་ལ། །ཀུན་རིག་སྟོན་པ་ཆོས་རྗེས་བཀའ་སྩལ་པ། །སངས་རྒྱས་རྣམས་ཀྱི་དགོངས་པ་ཇི་ལྟ་བུ། །རང་གི་མཚན་ཉིད་མ་བཅོས་དེ་བཞིན་ཉིད། །ཆོས་སྐུ་སྐྱེ་མེད་རྟོགས་ནས་འགྲོ་དོན་དུ། །ཇི་ལྟར་སྣང་བའི་གཟུགས་ཅན་སྤྲུལ་པའི་སྐུ། །མཛད་པ་བཅུ་གཉིས་འགྲོ་དོན་མཐར་ཕྱིན་པ། 
།ཐུགས་རྗེ་སྤྲུལ་པས་འགྲོ་བ་ཀུན་འདུལ་༄༅། །ཡང་། །ཡེ་ཤེས་བློ་ལྡན་རློམ་སེམས་རྡུལ་ཙམ་མེད། །བདག་དང་གཞན་དུ་རྟོག་པ་མེད་པའི་ཕྱིར། །ཡེ་ནས་གཉིས་མེད་གཅིག་ནི་ཆོས་ཀྱི་སྐུ། །མཐུན་འཇུག་འཚམས་པའི་སྤྱོད་པ་རྒྱ་མཚོ་ནི། །ཐུགས་རྗེ་ཆེན་པོས་འགྲོ་དོན་རྫོགས་པར་མཛད། །རང་བྱུང་ཡེ་ཤེས་དབྱིངས་ལས་མ་གཡོས་ཀྱང་། །འགྲོ་བའི་དཔལ་མགོན་ཀུན་ཏུ་བཟང་པོ་ནི། །བདག་དང་གཞན་དོན་བླང་དོར་མེད་པའི་ཕྱིར། །སྤྱོད་པ་རྒྱ་མཚོ་སྣ་ཚོགས་ཅི་བདེར་སྤྱོད། །པདྨ་སྐྱེ་བའི་རྒྱུ་ནི་འདམ་ཡིན་ཏེ། །པདྨ་ལ་ནི་འདམ་གྱིས་གོས་པ་མེད། །ཆོས་ཉིད་བླང་དོར་མེད་པར་རྟོགས་གྱུར་ན། །ཡེ་ཤེས་རྟོག་མེད་ཉམས་པ་རྡུལ་ཙམ་མེད། །ཐུན་མཚམས་མི་བསྒོམ་རྒྱུན་གྱི་རྣལ་འབྱོར་ལ། །འཆིང་གྲོལ་སྤྱོད་པ་མེད་ཕྱིར་གོལ་བ་མེད། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། སྤྱོད་པ་འཆིང་གྲོལ་མེད་པར་བསྟན་པའི་ལེའུ་སྟེ་བཅུ་གསུམ་པའོ།། །།དེ་ནས་ཀུན་རིག་སྟོན་པ་ཆོས་རྗེས་བཀའ་སྩལ་པ། །འདུས་པའི་འཁོར་རྣམས་ཡིད་ཀྱིས་ད་ཉོན་ཅིག །ས་མེད་ཆོས་སྐུ་རྫོགས་ཆེན་ཡེ་ཤེས་ལ། །གང་ཡང་མི་འགྲོ་ས་མཆོག་སྤྱི་བཅིངས་པ། །བགྲོད་མེད་སེམས་ཉིད་ཡེ་ཤེས་མཆོག་གི་ལམ། །ཡེ་ཤེས་ཆོས་སྐུ་མཐར་ཕྱིན་ཆོས་ཉིད་ས། །སེམས་དཔའ་རྡོ་རྗེ་སྙིང་པོ་ད་ཉོན་ཅིག །ས་ནི་དང་པོ་འཁོར་བར་མི་ལྡོག་པར། །སྙིང་པོ་བྱང་ཆུབ་མཆོག་ནི་ཡིན་ཞེས་ན། 
།བཟའ་ཞིང་བགྲོད་པའི་ཡུལ་ནི་ག་ལ་ཡོད། །བྱར་མེད་རྫོགས་པའི་ངང་དུ་རབ་རྟོགས་ན། །ལམ་ལ་བཟའ་ཞིང་ས་སྦྱང་ཡུལ་ལས་འདས། །བགྲོད་མེད་སྙིང་པོ་ལམ་གྱི་དོན་སྟོན་པ། །གཞན་ནས་བཙལ་བས་རྙེད་པར་མི་འགྱུར་ཏེ། །ཡེ་ཤེསཆེན་པོའི་ཀུན་ཏུ་ཁྱབ་གནས་པས། །རང་བྱུང་ཡེ་ནས་རང་རིག་འོད་གསལ་བས། །ས་ལམ་བཙལ་དུ་མེད་པ་སྙིང་པོའི་དོན། །རྣམ་པར་སྣང་མཛད་ཆེ་མཆོག་ཀུན་ཏུ་བཟང་། །དེ་ཡང་སེམས་དཔའ་རྡོ་རྗེ་སྙིང་པོ་ཉོན། །དཔེར་ན་རྒྱལ་པོ་གཞན་དུ་མི་འགྲོ་བཞིན། །རང་སེམས་ཡུལ་ལ་མི་བསྐྱོད་དོན་ལ་གནས། །དེ་ཙམ་ཉིད་ན་ཆོས་སྐུ་བདེ་བའི་ཀློང་། །ལམ་ལ་མ་བགྲོད་ཆོས་ཉིད་ཡེ་ཤེས་སྐུ། །ས་དང་ལམ་ལ་བགྲོད་ན་བྱང་ཆུབ་གེགས། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། ས་ལ་སྦྱང་དུ་མེད་པའི་ལེའུ་སྟེ་བཅུ་བཞི་པའོ།། །།དེ་ནས་དད་པས་འདུས་པའི་འཁོར་རྣམས་ལ། །ཀུན་རིག་སྟོན་པ་ཆོས་རྗེས་བཀའ་སྩལ་པ། །དམ་ཚིག་བསྲུང་ཉམས་མེད་པའི་ཡེ་ཤེས་ནི། །འོག་མ་བཞིན་དུ་དམ་དུ་མ་བཅས་པས། །ཉམས་པ་མེད་ཕྱིར་ཡེ་བསྲུངས་ཆེན་པོ་ཡིན། །གདེང་ལྡན་བལྟ་བའི་དམ་ཚིག་རྒྱུན་དུ་དྲན། །ཆེད་དུ་མ་ཡིན་ངང་གིས་དོན་གསལ་བས། །ཡེ་བསྲུངས་ཆེན་པོའི་དམ་ཚིག་ལྷ་བ་ཡིན། །ཡེ་ནས་འདུས་པའི་འཁོར་རྣམས་ཡིད་ཀྱིས་ཉོན། །ཐེག་པའི་ཁྱད་པར་ཇི་སྙེད་གྲགས་པ་དང་། 
།ཚུལ་ཁྲིམས་སྡོམ་དང་ཕྱི་ནང་དམ་ཚིག་༄༅། །ཀྱང་། །འགྲོ་བ་གདུལ་བྱ་ཇི་ལྟར་འདོད་ལ་བསྟན། །ཐ་སྙད་ཙམ་དུ་གདུལ་བྱ་ཞེས་བརྗོད་ཀྱང་། །དམ་དུ་བཅའ་བར་བྱ་བ་རྡུལ་ཙམ་མེད། །དམ་བཅའ་མེད་པའི་དོན་གྱི་ངང་རྟོགས་ན། །དམ་དུ་བཅས་ཀྱང་སྐྱོན་མེད་ནམ་མཁའ་འདྲ། །འདུས་པའི་སྙིང་པོ་རྡོ་རྗེ་སེམས་དཔའ་ཉོན། །ཆོས་སྐུ་མི་གཡོ་ཐུགས་ཀྱི་དམ་ཚིག་སྟེ། །བླང་དོར་མེད་པར་སྤྱོད་པ་དམ་ཚིག་ཆེན་པོ་ཡིན། །རང་སེམས་མི་སྤང་ཡེ་ཤེས་ཆེན་པོར་གནས། །དུས་གསུམ་དོན་དམ་མ་བྲལ་ཉམས་པ་མེད། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། དམ་ཚིག་བསྲུང་ཉམས་མེད་པར་བསྟན་པའི་ལེའུ་སྟེ་བཅོ་ལྔ་པའོ།། །།དེ་ནས་འདུས་པའི་འཁོར་ལ་བཀའ་སྩལ་པ། །བསྒོམས་ན་གོལ་སར་གྱུར་པ་འཁྲུལ་པའི་ཕྱིར། །རང་གི་སེམས་ཉིད་མ་རྟོགས་རྩོལ་བ་སྟེ། །ཕྱི་ཡི་ཡུལ་གྱི་རྩོལ་བས་སེམས་བསྡུས་ནས། །འོག་མའི་ལྟ་བ་འདོད་ལུགས་རྣམ་བཞི་ལ། །གཉིས་མེད་སྣང་སྟོང་ཁས་མི་ལེན་པ་རྣམས། །སོ་སོར་རྟོག་པའི་རིག་པས་གཞལ་བྱས་ནས། །གསལ་བ་སྟོང་པའི་མཉམ་གཞག་དོན་བསྒོམས་པས། །དྲུག་ལ་སྒོམ་པའི་གང་ཟག་ལ། །བྱིང་རྒོད་མཐའ་དག་ཤེས་བཞིན་བྱ་ར་བྱེད། །དེ་ཉིད་བལྟ་བ་མ་ཤེས་གཏི་མུག་སྟེ། །གསལ་ལ་མི་རྟོག་བསྒོམ་དང་འདོད་ཆགས་བསྒོམ་པ་རྣམས། །བདེ་ལ་མི་རྟོག་ཞེན་པའི་ང་རྒྱལ་ཅན། 
།འཁོར་བ་མེད་དང་ལྟུང་དུ་དོགས་པའི་ཞེ་སྡང་གིས། །མི་དམིགས་དོན་ལ་གཟའ་གཏད་བྱས་ནས་བསྒོམ། །རྩོལ་བས་བསྒོམས་ཀྱང་ཡུལ་ལ་འགྱུར་མེད་ཕྱིར། །མི་རྟོག་འདོད་ཕྱིར་མངོན་པར་དོན་དང་བྲལ། །རྟོག་པ་བཟང་ངན་ཅི་སྐྱེས་སེམས་ཉིད་དུ། །དགག་རྒྱུ་མེད་པ་ཙམ་དུ་བློས་བཟུང་ནས། །གསལ་བདེ་མི་དམིགས་ཆེད་དུ་བསྒོམས་པས་ནོར། །ཡུལ་ལ་གཏན་ཚིགས་གཞིག་པས་སྨོས་ཅི་དགོས། །དེ་ཡང་འདུས་པའི་སྙིང་པོ་ཡིད་ཀྱིས་ཉོན། །གྲིབ་མ་གཟུགས་སུ་བསྒྱུར་བ་ཇི་བཞིན་དུ། །ལྷ་དང་རྩ་བའི་ཐིག་ལེ་ཐབས་བསྒོམས་རྣམས། །མཚན་མ་ཡུལ་ལ་དམིགས་ཕྱིར་སྒོམ་པ་པོས། །དེ་ཉིད་སེམས་སུ་བློས་བྱས་ཕྱིར་ན་གོལ། །རྐྱེན་མ་ཐུབ་ཕྱིར་གནས་ལུགས་ཆོས་སྐུ་མིན། །དེ་ཕྱིར་བསྒོམས་ན་འཁོར་བའི་ནད་ཆེན་ཡིན། རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། བསྒོམས་ན་གོལ་སར་བསྟན་པའི་ལེའུ་སྟེ་བཅུ་དྲུག་པའོ།། །།དེ་ནས་ཡང་ཀུན་རིག་སྟོན་པ་ཀུན་བཟང་གིས། །འདུས་པའི་འཁོར་ལ་བཀའ་སྩལ་པ། །དགའ་དང་གུས་པའི་སེམས་ཀྱིས་རྩེ་གཅིག་ཉོན། །ལ་བཟླའ་བ་ཡི་ཡེ་ཤེས་དོན་ཆེན་ནི། །ཀུན་གཞི་གཞི་ཆ་མཁའ་ལ་ཉི་ཤར་བཞིན། །ཐམས་ཅད་ཀུན་འདུས་ཡེ་ཤེས་རང་སྣང་གསལ། །ཡེ་ནས་བཙལ་མེད་འབྲས་བུ་མངོན་སངས་རྒྱས། །རྒྱལ་བ་ཀུན་གྱི་ཡང་མེས་ཆེན་པོ་སྟེ། །གོལ་མེད་གདོད་ནས་དག་པ་ཆོས་ཀྱི་སྐུ། །རང་བྱུང་འགག་པ་མེད་པས་ཡེ་ཤེས་ཀློང་། 
།ལམ་ལྔ་མ་༄༅། །བགྲོད་ཡེ་ཤེས་ས་ཡི་མཆོག །ཅིར་ཡང་དམིགས་སུ་མེད་པས་རང་སེམས་ཡེ་ཤེས་སྐུ། །གཞན་ལ་སྨོན་དུ་མེད་པས་རང་ལ་རྫོགས། །ཆོས་སྐུ་འདི་ཞེས་གཞན་ནས་མི་རྙེད་པས། །རྟོགས་པར་འདོད་ན་རང་གི་སེམས་ལ་ཚོལ། །སེམས་ལ་དོན་རྙེད་རྟོགས་པའི་རྣལ་འབྱོར་པ། །འཁྲུལ་པ་མེད་ཕྱིར་སེམས་ཅན་འཁོར་བ་མེད། །རང་སེམས་རྟོགས་པའི་དོན་ལས་མ་གཏོགས་པ། །བདེ་ཞིང་སྐྱིད་པའི་སངས་རྒྱས་ལོགས་ན་མེད། །དེ་ཕྱིར་རྒྱུ་ལ་མི་རྟོག་འབྲས་བུ་མེད། །མེད་ལ་རྩོལ་བ་རྒྱ་མཚོའི་ཆུ་བོར་ནས། །སྨིག་རྒྱུ་རི་དྭགས་ཆུར་མཐོང་བསྙེག་པ་བཞིན། །བསྒོམ་མེད་དོན་ཉིད་བོར་ནས་སུས་བསྒོམ་པ། །བྱང་ཆུབ་མེད་པར་རང་གི་སྡུག་་བསྔལ་བསྣོན། །དེ་ཡང་སེམས་དཔའ་རྡོ་རྗེ་ཡིད་ཀྱིས་ཉོན། །ཡེ་ཤེས་དེ་ཉིད་རྟོགས་པའི་རྣལ་འབྱོར་པ། །ཡེ་ཤེས་བཅུད་ཉིད་ཆོས་ཀྱི་གཏེར་དུ་སྨིན། །ནམ་མཁའི་གོ་ཡངས་འབྱུང་བའི་ལམ་དུ་བདེ། །རྟོགས་པའི་གོ་ཡངས་སངས་རྒྱས་ལམ་དུ་བདེ། །སེམས་ཉིད་གོ་ཡངས་བསྒོམ་མེད་ལམ་དུ་བདེ། །དུས་གསུམ་འགྱུར་མེད་རང་རིག་ལྟ་བའི་དབྱིངས། །འདོད་དགུ་རང་ལ་ཡོན་ཏན་ཚང་བའི་ཕྱིར། །རྒྱུ་འབྲས་རང་ལ་རག་མ་ལུས་པས་ཟབ། །དཔེར་ན་མ་དྲོས་མཚོ་དཀྱིལ་མེ་འབར་བ། །ནམ་མཁའི་དཀྱིལ་ནས་བབས་པའི་ཆུ་ཡིས་ནི། །བསྐལ་པར་དེ་ལ་གནོད་པ་མིནུསབཞིན། །རངསེམས་ཆོས་ཉིད་རང་བྱུང་ཡེ་ཤེས་ལ། 
།འཁོར་བར་འཁྱམས་ཀྱང་སྒྲིབ་པས་གོས་པ་མེད། །རིན་ཆེན་མེ་འོད་ནམ་མཁའ་འཐོན་པའི་ཚེ། །རྒྱ་མཚོ་ཉིད་ཀྱང་བདུད་རྩིར་གྱུར་པ་བཞིན། །རང་གིས་བྱང་ཆུབ་སེམས་ཉིད་རྟོགས་ཙམ་ན། །དུག་ལྔ་ཉིད་ཀྱང་ཡེ་ཤེས་ཆེན་པོར་འཆར། རྫོགས་པའི་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། ཡེ་ཤེས་ཀྱི་དོན་ལ་བཟླའ་བའི་ལེའུ་སྟེ་བཅུ་བདུན་པའོ།། །།དེ་ནས་གསང་བའི་བདག་པོ་རྡོ་རྗེ་སེམས་དཔའ་ཡིས། །འདུས་པའི་ཚོགས་ལ་ངེས་དོན་ཕན་གདགས་ཕྱིར། །སྟོན་པ་ཀུན་རིག་སེམས་ཀྱི་རྒྱལ་པོ་ལ། །བདེན་པའི་ཡིད་ཀྱིས་འདི་སྐད་གསོལ། །དུག་ལྔ་མ་སྤངས་རང་གྲོལ་ཇི་ལྟར་བྱུང་། །ཆེ་བའི་ཡོན་ཏན་མི་འབྱུང་གང་གིས་བསྒྲིབས། །ཚོགས་མ་བསགས་པའི་གཟུགས་སྐུ་གང་ལས་འབྱུང་། །གོང་འོག་ཐེ་ཚོམ་གེགས་ནི་གང་ལྟར་གཅད། །ཐེ་ཚོམ་ཆོད་པའི་ཉམས་མྱོང་རྟགས་ནི་གང་། །མཉམ་པའི་རྒྱལ་པོས་ཐུགས་ཀྱིས་བསྟན་དུ་གསོལ། །དེ་སྐད་གསོལ་བའི་དོན་གསན་ཐུགས་ཀྱིས་བཀའ་སྩལ་པ། །དུག་ལྔ་མ་སྤངས་རང་གྲོལ་ཡེ་ཤེས་ནི། །རིན་ཆེན་འོད་ཀྱིས་མུན་པ་མེད་པ་ལྟར། །འཁོར་བ་ཐོག་མ་རྩད་ཆོད་དོན་གྱི་ཕྱིར། །ངོ་བོ་ཉིད་ཀྱི་སྐུ་ནི་རང་རྟོགས་པས། །གདོད་ནས་མ་རིག་དག་པས་གཏི་མུག་བྲལ། །དེ་ཡང་འདུས་པའི་རྡོ་རྗེ་སེམས་དཔའ་ཉོན། །མ་རིག་མེད་ཕྱིར་ཞེ་སྡང་ཡུལ་མི་དམིགས། །དེ་ཕྱིར་རང་སེམས་སྙིང་པོ་ཆོས་སྐུ་ལ། 
།སྔ་ཕྱི་ཞེན་༄༅། །པའི་དབང་གིས་ཞེ་སྡང་ན། །ཁ་དོག་ཡུལ་ལ་མནར་སེམས་བྱེད་པའི་ཕྱིར། །བ་མོ་ལ་ནི་ཉི་མ་ཤར་བ་བཞིན། །ཕྱི་འབྲེལ་བཅད་པའི་མན་ངག་དྲན་པར་བྱ། །དེ་ཡང་དད་ལྡན་འཁོར་རྣམས་ཡིད་ཀྱིས་ཉོན། །འདོད་ཆགས་སྐྱེ་བའི་ཡུལ་ནི་སྒོ་ལྔ་འབྱུང་བའི་སེམས། །ཕྱི་རོལ་ཟང་ཟིང་ནོར་ལ་བརྐམ་ཆགས་ནས། །བུང་བས་མེ་ཏོག་གཞིབས་ནས་མི་ཞེན་ལྟར། །ཆགས་པ་ཉིད་ནས་ཞེན་མེད་རང་གི་སེམས། །སེམས་ལ་བྱེད་པ་མེད་ཕྱིར་སེམས་ཉིད་དོན་དུ་ཤེས། །སེམས་ཅན་ཕོ་མོ་ལས་ཀྱི་ཆགས་པ་ཡང་ རང་སེམས་ཆོས་ཉིད་རྟོགས་པའི་རྣལ་འབྱོར་པས། །མི་སྡུག་གཉེན་པོ་བསྒོམ་པ་མི་དགོས་པར། །ཡུལ་ལ་ཕོ་མོ་ཡོད་ཕྱིར་ཆགས་པ་སྤྱོད་གྱུར་ཀྱང་། །སེམས་ལ་ཕོ་མོ་མེད་པས་ཉེས་པ་མེད། །དེ་ཉིད་དུས་ནས་རིག་པས་གསལ་ཐེབས་པས། །དུས་གསུམ་ཕོ་མོར་སྦྱར་ཀྱང་ཉམས་པ་མེད། །དེ་ཡང་འདུས་པའི་དད་ལྡན་ཡིད་ཀྱིས་ཉོན། །ང་རྒྱལ་ཆེན་པོ་རང་སེམས་རྟོགས་པར་འཆར། །དེ་ཕྱིར་ཁམས་ཀྱི་རབ་ཏུ་བྱེད་པ་ཡིན། །གཉེན་པོ་མི་དགོས་རང་གྲོལ་བྱང་ཆུབ་སེམས། །དཔེར་ན་སྒྱུ་མ་མཁན་གྱི་སྤྲུལ་པ་ཡང་། །སེམས་ཅན་ཡིན་ཞེས་མཁས་པས་སྒྲོ་མི་འདོགས། །དེ་བཞིན་བློ་དངོས་གཅིག་པར་རྟོགས་པ་ཡིས། །བསྒོམ་དུ་ཡོད་སོགས་པར་ནི་ང་རྒྱལ་མེད། །འདུས་པའི་སྙིང་པོ་འཁོར་རྣམས་ད་ཉོན་ཅིག 
།བལྟ་བ་ནམ་མཁའ་ལྟ་བུར་འཕང་ཆོད་རྣལ་འབྱོར་པས། །མཐོ་ལ་ཕྲག་དོག་མཉམ་ལ་སྨད་གྱུར་ཀྱང་། །མི་ལེན་མི་སྡང་མཉམ་པ་ཆེན་པོ་སྟེ། །མ་ཀི་ཏ་ཡིས་ཐམས་ཅད་སྨན་དུ་འགྱུར་བ་བཞིན། །དོན་དྲན་མ་ནོར་མན་ངག་གདེང་གིས་འཕངས། །བླ་མའི་བཀའ་ནོད་ཡེ་ཤེས་རྣལ་འབྱོར་ལ། །དུག་ལྔ་མ་སྤངས་རང་གྲོལ་ཡེ་ཤེས་ཐུགས། རྫོགས་པ་ཆེན་པོ་བལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། ཉོན་མོངས་མ་སྤངས་རང་གྲོལ་དུ་བསྟན་པའི་ལེའུ་སྟེ་བཅོ་བརྒྱད་པའོ།། །།དེ་ནས་ཡང་འདུས་པའི་འཁོར་ལ་བཀའ་སྩལ་པ། །སངས་རྒྱས་ཡོན་ཏན་མཚན་དང་དཔེ་བྱད་དེ། །སྟོབས་དང་མི་འཇིགས་ཆོས་ནི་བཅོ་བརྒྱད་དང་། །དུས་ནི་ད་ལྟ་འབྱུང་བ་ལུས་ཀྱིས་བསྒྲིབས། །དཔེར་ན་ཁྱུང་ཆེན་སྒོ་ངའི་ནང་ན་གཤོག་རྒྱས་ཀྱང་། །སྒོ་ང་མ་ཆག་འཕུར་མི་ནུས་པ་བཞིན། །རང་སེམས་ཆོས་སྐུར་རྟོགས་པའི་རྣལ་འབྱོར་ཀྱང་། །ལུས་འདིར་ཆེ་བའི་ཡོན་ཏན་མི་འབྱུང་ཕྱིར། །ཐུན་མོང་སྨན་གྱི་སྦྱོར་བའི་ཐབས་ཀྱིས་ནི། །རྩི་སྦྱོར་སྨན་དང་རིལ་བུ་བཅུད་ལེན་གྱིས། །རང་ལུས་འདི་ཉིད་གསོས་གྱུར་ལུས་རྒྱས་ཚེ། །དུག་དང་མཚོན་སོགས་མི་ཚུགས་གྲུབ་གྱུར་ནས། །མཁའ་ལ་བྱ་བཞིན་འཕུར་བ་བྱུང་ནས་ནི། །སེམས་ཀྱི་མངོན་ཤེས་རྨི་ལམ་མངོན་གྱུར་ཏེ། །ལུས་འདི་ཡུལ་ཡིན་ཕྱིར་ན་སེམས་མིན་པས། །གནས་སྐབས་འབྲེལ་པ་ཡོད་ཕྱིར་རྟགས་བྱུང་ཡང་། ཁྲ་ཁྲག་ལུས་འདི་མ་བོར་བར་དུ་ནི། 
།སངས་རྒྱས་ཆེ་༄༅། །བའི་ཡོན་ཏན་འབྱུང་མི་སྲིད། །དེ་ཡང་སེམས་དཔའ་རྡོ་རྗེ་ཉོན། །རང་དོན་གྲུབ་པ་ཐོབ་པ་རྣམས་ཀྱང་ནི། །ཐབས་ཀྱིས་སྦྱོར་བ་ཡིན་ཕྱིར་ལུས་ཀྱིས་བསྒྲིབས། །དཔེར་ན་མེ་ཡོད་དུ་བ་འབྱུང་བ་བཞིན། །རང་སེམས་མ་བཅོས་དེ་དག་གསལ་གྱུར་ན། །ཆེ་བའི་ཡོན་ཏན་མ་ལུས་ཤུགས་ཀྱིས་བྱུང་། །སངས་རྒྱས་ཉིད་ཀྱང་ཙྭ་མཆོག་གྲོང་ཁྱེར་དུ། །རང་ལུས་འབོར་ཕྱིར་སེམས་ཅན་སྨོས་ཅི་དགོས། །དེ་ཕྱིར་བཅོམ་ལྡན་འདས་ཀྱང་རྡོ་རྗེའི་གདན་ཐོག་ཏུ། །ཡང་སངས་རྒྱས་པས་མཚན་དང་དཔེ་བྱད་ལྡན། །ཆེ་བའི་ཡོན་ཏན་མ་ལུས་ལྷུན་གྱིས་རྫོགས། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། དུས་འདིར་སངས་རྒྱས་ཀྱི་ཡོན་ཏན་མི་འབྱུང་བར་བསྟན་པའི་ལེའུ་སྟེ་བཅུ་དགུ་པའོ།། །།དེ་ནས་ཡང་འདུས་པའི་འཁོར་ལ་བཀའ་སྩལ་པ། །རང་སེམས་ངོ་བོ་ཉིད་དུ་གསལ་གྱུར་ན། །ཡེ་ཤེས་ཚོགས་ཆེན་རྫོགས་པས་ཆོས་ཀྱི་སྐུ། །དཔེར་ན་རྒྱ་མཚོ་རྙོག་མེད་དངས་གྱུར་ན། །ནམ་མཁའི་གཟུགས་བརྙན་འབྱུང་བ་མི་འགག་བཞིན། །ཆོས་ཉིད་ངང་ལས་ལོངས་སྤྱོད་རིག་པའི་རྒྱུན། །དེ་ཡི་སྤྲུལ་པ་སྣ་ཚོགས་སྤྲུལ་པའི་སྐུ། །དེ་ཡང་སེམས་དཔའ་རྡོ་རྗེ་ཡིད་ཀྱིས་ཉོན། །ཆུ་ཉིད་ཚགས་ཀྱིས་བཙགས་ཀྱང་གཟུགས་བརྙན་མེད། །མེདབཞིནསེམསཀྱིངོབོ་ཉིད་ལ་ནི། །ཀུན་བཟང་སངས་རྒྱས་ཉིད་ཀྱིས་གཟུགས་བཙལ་ཀྱང་། 
།འདོད་པས་ལུས་ལས་སངས་རྒྱས་རྙེད་མི་སྲིད། །བསོད་ནམས་ཚོགས་ཀྱིས་གཟུགས་སྐུ་འབྱུང་བ་མེད། །རིམ་དགུ་སྟོན་པ་སངས་རྒྱས་གཟུགས་ཀྱི་སྐུ། །མོས་པ་སོ་སོར་འདུལ་ཕྱིར་སྣང་མོད་ཀྱང་། །བརྒྱུད་ནས་ཆོས་སྐུ་རྟོགས་པའི་ཐབས་སུ་བསྟན། །སྨོན་ལམ་དབང་གིས་འགྲོ་བའི་དོན་བྱེད་པ། །འོག་མའི་བློས་བཞག་སངས་རྒྱས་ཆོས་སྐུ་མིན། །དེ་ཕྱིར་རང་སེམས་མ་རྟོགས་དགེ་བ་ཡིས། །རྒྱུ་མེད་འབྲས་བུ་མི་འབྱུང་དཔེ་བཞིན་དུ། །བསྐལ་པ་སྟོང་དུ་ཚོགས་ནི་བསགས་བྱས་ཀྱང་། །འབྲས་བུ་གཟུགས་སྐུའི་སངས་རྒྱས་འབྱུང་མི་འགྱུར། །དེ་ཡང་འདུས་པའི་དད་ལྡན་འཁོར་རྣམས་ཉོན། །གསེར་སྦྲུལ་མིག་གིས་འདོད་པའི་ཡོན་ཏན་ལྔ། །དུས་གཅིག་ཉམས་མྱོང་དཔེ་བཞིན་རྣལ་འབྱོར་པས། །ངོ་བོ་ཉིད་ཀྱི་སྐུ་རྟོགས་ཆོས་ཀྱི་སྐུ། །དེ་ལ་རིག་པས་ལོངས་སྤྱོད་རྫོགས་པའི་སྐུ། །སྣ་ཚོགས་ཉིད་ན་གསལ་ཐབས་སྤྲུལ་པའི་སྐུ། །ལས་མེད་རྟོག་པར་དཀའ་ཕྱིར་གསང་བའི་སྐུ། །བློ་དངོས་གཅིག་ཕྱིར་མངོན་པར་བྱང་ཆུབ་སྟེ། །དེ་རྣམས་གཅིག་གི་ཡོན་ཏན་ལྔ་འབྱུང་བས། །སངས་རྒྱས་འགྲོ་དོན་བཙལ་མི་དགོས་པའི་ཕྱིར། །སེམས་ཅན་རྣམས་ལ་རང་སེམས་ཆོས་ཀྱི་སྐུ། །རྫོགས་པ་ཆེན་པོ་ཡེ་ཤེས་གཏིང་རྫོགས་ཀྱི་རྒྱུད་ལས། ཆོས་སྐུ་རྟོགས་ན་གཟུགས་སྐུ་འབྱུང་བར་བསྟན་པའི་ལེའུ་སྟེ་ཉི་ཤུ་པའོ།། །།དེ་ནས་ཀུན་རིག་སྟོན་པས་འདུས་པའི་འཁོར་རྣམས་ལ། 
།ཐེ་ཚོམ་༄༅། །གེགས་ནི་བསལ་ཐབས་བཀའ་སྩལ་པ། །འཁོར་འདས་སྤྱི་ཡི་མཚན་ཉིད་སེམས་ཡིན་ཏེ། །རྟོགས་ན་ཀུན་ཀྱང་ཡིན་ཕྱིར་མ་རྟོགས་མིན། །ཨ་ཏི་ཐེག་ཆེན་སྙིང་པོ་རྫོགས་པའི་ཕྱིར། །ཡོད་མེད་གང་ངེས་རྟག་ཆད་སྐྱོན་ཡིན་ཕྱིར། །མ་ངེས་རྒྱུ་འབྲས་ལོག་པའི་ཁ་རྗེ་ཁ། །སངས་རྒྱས་འབྲས་བུ་མ་ཐོབ་སྙིང་རྗེའི་གནས། །དེ་ཡང་འདུས་པའི་འཁོར་ཚོགས་ཡིད་ཀྱིས་ཉོན། །འཇིག་རྟེན་པ་དང་འདས་པའི་ཆོས་རྣམས་ཀུན། །གཉིས་ཀའི་གཞི་ནི་ངོ་བོ་ཆོས་སྐུར་ངེས། །ཡུལ་གྱི་སྣང་བ་མ་ངེས་སྣ་ཚོགས་པ། །བླང་དོར་མེད་ཕྱིར་ཆོས་རྣམས་ལྷུན་གྱིས་གྲུབ། །འདུས་པའི་སྙིང་པོའི་གཙོ་བོས་དོན་གསོལ་པ། །ཡུལ་ཉིད་སེམས་ལས་སེམས་ཉིད་ཡུལ་ཡིན་ན། །ཡུལ་ཉིད་ཡིན་ཕྱིར་ཡུལ་ལ་སྡུག་བསྔལ་རིགས། །སེམས་ཉིད་ཡུལ་ན་རང་རིག་བེམས་པོར་ཐལ། །སྤང་སྡུད་མི་ཤེས་ཞེན་པ་སྐྱེ་བའི་བློ། །དེ་ཕྱིར་རྫོགས་ཆེན་ཆོས་སྐུ་བླ་མེད་གང་། །དེ་ཡང་འཁོར་གྱི་སྙིང་པོ་ཡིད་ཀྱིས་ཉོན། །ཡུལ་ཉིད་སྤང་སྡུད་ཞེན་པ་རྣམས་ཀྱི་སྐྱོན། །བླང་དོར་མེད་ཅིང་གཉེན་པོས་བཙལ་མི་དགོས། །དེ་ཙམ་ཉིད་ན་བསམ་གཏན་མཆོག་གི་ལམ། །དེ་ལ་གཉེན་པོ་མེད་ཕྱིར་བླ་མེད་ཆོས་ཀྱི་སྐུ། །དེ་ཡང་འདུས་པའི་འཁོར་རྣམས་ད་ཉོན་ཅིག །བསྒོམ་དུ་ཡོད་མེད་སྒྲོ་སྐུར་མཐར་ལྷུང་ཕྱིར། །བསྒོམ་པའི་ཞི་གནས་མཐའ་ལ་ཞེན་པ་སྟེ། །མ་རྟོགས་བསྒོམ་མེད་དོན་གྱི་གདེང་དང་བྲལ། 
།དེ་ཕྱིར་མཐའ་ཡི་བལྟ་བ་ནོར་བའི་ལམ། །དེ་ཡང་དད་ལྡན་འཁོར་རྣམས་ཡིད་ཀྱིས་ཉོན། །ཨ་ཏི་མན་ངག་ཆོས་སྐུའི་སྙིང་པོ་ནི། །བསྒོམས་ཀྱང་འགལ་མེད་རང་སེམས་ནམ་མཁའ་འདྲ། །མ་བསྒོམས་པས་ཀྱང་ཆོས་སྐུ་རྟོགས་བྲལ་མེད། །བྱང་ཆུབ་ལམ་དུ་སེམས་ཉིད་རྟོགས་པ་ཆེ། །སེམས་དཔའ་རྡོ་རྗེས་ཡིད་ཀྱི་དོན་ཞུས་པ། །སངས་རྒྱས་སེམས་ཅན་གཅིག་གམ་ཐ་དད་ལམ། །ཐ་དད་འབྲེལ་མེད་ཐུགས་་རྗེས་ཕན་མི་ནུས། །གཅིག་ན་འགྲོ་དྲུག་སེམས་ཅན་ཅི་ཕྱིར་བྱུང་། །ཀུན་རིག་སྟོན་པས་བཀའ་སྩལ་ཡིད་ཀྱིས་ཉོན། །དེ་གཉིས་སོ་སོར་སྣང་བ་མ་ཡིན་ཏེ། །རྟོགས་ན་ངོ་བོ་གཅིག་ཕྱིར་ཐུགས་རྗེ་འབྱུང་། །རང་སེམས་མ་རིག་རྣམ་རྟོག་སྡུག་བསྔལ་ཡིན། །དོན་ལ་དབྱེར་མེད་སེམས་ཉིད་ལྷུན་གྱིས་གྲུབ། །འདུས་པའི་ཚོགས་ཀྱིས་སེམས་དོན་ཡིད་ཀྱིས་ཞུས། །སངས་རྒྱས་སེམས་ཅན་རྒྱུ་འབྲས་ཡིན་གྱུར་ན། །སངས་རྒྱས་ལས་བྱུང་རྣམ་གསུམ་དོན་མེད་འགྱུར། །སེམས་ཅན་ལས་བྱུང་ཚོགས་གཉིས་དུས་མི་རྟོག །ཀུན་རིག་སྟོན་པས་འཁོར་ལ་བཀའ་སྩལ་པ། །སངས་རྒྱས་སེམས་ཅན་རྒྱུ་འབྲས་རོ་གཅིག་ཕྱིར། །ལྟོས་པས་གཅིག་ལ་གཅིག་བྱུང་མ་ཡིན་ཏེ། །གཉིས་ཀའི་ངོ་བོ་རང་སེམས་ཆོས་སྐུར་གཅིག །སངས་རྒྱས་སེམས་ཅན་སྐྱོན་ཡོན་རྣམ་གཉིས་ཀྱིས། །ཆོས་ཉིད་ཞབྲུལ་པ་གང་ཡང་གཞི་བཞག་ནས། །གཉིས་ཀ་ལྟར་ཡང་རྩོད་ན་མི་འགལ་ཕྱིར། 
།མ་རིག་ཡེ་ཤེས་གང་རུང་༄༅། །ཕྱོགས་གཟུང་ན། །ཀུན་ཀྱང་ཡིན་ལ་ཐམས་ཅད་མིན་པའི་ཕྱིར། །རྒྱུ་ཡོད་དང་ནི་རྒྱུ་མེད་གང་འཁྲུལ་པ། །གཞིར་བཞག་མ་ནོར་ཤིན་ཏུ་གཅེས་པར་གསུངས། །སེམས་དཔའ་རྡོ་རྗེས་འཁོར་གྱི་དོན་ཞུས་པ། །རང་ལ་ཡོད་པ་མཁས་པས་འདི་སྐད་སྟོན། །ཡེ་ནས་ཡོད་ན་མན་ངག་བསྟན་མི་དགོས། །མེད་ན་རི་བོང་རྭ་བཞིན་རྒྱུ་མི་དམིགས། །ཀུན་རིག་སྟོན་པས་འཁོར་ལ་བཀའ་སྩལ་པ། །ཡེ་ནས་རང་ལ་ཡོད་པའི་ཆོས་སྐུ་ནི། །བླ་མས་མཚོན་ནས་རང་སེམས་དོན་བསྟན་པས། །མ་རིག་རྣམ་རྟོག་ཆོས་སྐུར་ཤེས་པ་ལས། །ལོགས་ན་བཙལ་ནས་བསྟན་པ་མ་ཡིན་ནོ། །དད་ལྡན་འཁོར་གྱིས་དོན་ཆེན་ཡིད་ཀྱིས་ཞུསླ། །བླ་མའི་མན་ངག་ཡུལ་ལ་མི་རྟོག་པ། །ཙམ་དུ་ཉམས་མྱོང་ཞི་གནས་སྐྱོན་ཡིན་ཕྱིར། །རྟོགས་ན་རང་རྒྱུད་ཡིན་ཕྱིར་མན་ངག་མིན། །མ་དྲན་འདུ་ཤེས་མེད་པ་ཉིད་དུ་ཐལ། །དེ་ཡང་སེམས་དཔའ་རྡོ་རྗེ་སྙིང་པོ་ཉོན། །ཡུལ་ལ་མི་རྟོག་དེ་ཉིད་བསམ་གཏན་ཏེ། །རྟོག་དང་མི་དྲན་གཉིས་ཀའི་གཞི་ཉིད་ནི། །ཐོག་མཐའ་ཆོད་པས་ཆོས་ཉིད་བྱང་ཆུབ་སེམས། །དེ་ཡང་རང་བྱུང་ཡེ་ཤེས་དོན་རྟོགས་ན། །ཡུལ་ཉིད་མི་རྟོག་མི་བསྒོམ་དོན་ལ་གནས། །དེ་ཡང་མན་ངག་གིས་བཅོས་དོན་དང་འགལ། །མ་བཅོས་མན་ངག་བཀའ་ལ་དགོས་མེད་འགྱུར། །དེ་ཡང་འདུས་པའི་འཁོར་ཚོགས་ཡིད་ཀྱིས་ཉོན། །བླ་མ་མཁས་པའི་མན་ངག་དོན་ཟབ་མོས། 
།ཀུན་གཞི་གཞི་ཆ་ཆོས་སྐུའི་ངོ་བོ་ཉིད། །བཅོས་སུ་མེད་ལ་རང་སེམས་ནམ་མཁའ་འདྲ། །སྒོ་ལྔ་ཡུལ་ཉིད་འཁྲུལ་ཕྱིར་འབྲེལ་པ་ཆོད། །ཡིད་ལ་བལྟ་བ་བསྟན་པས་ཉོན་མོངས་གྲོལ། །དེ་ཕྱིར་བཀའ་དོན་ཤིན་ཏུ་གཅེས་པར་གསུངས། རྫོགས་པ་ཆེན་པོ་བལྟ་བ་ཡེ་ཤེས་གཏིང་རྫོགས་ཀྱི་རྒྱལ་པོའི་རྒྱུད་ལས། ཐེ་ཚོམ་གྱི་གེགས་བསལ་བའི་ལེའུ་སྟེ་ཉི་ཤུ་རྩ་གཅིག་པའོ།། །།དེ་ནས་འདུས་པའི་ཚོགས་ལ་བཀའ་སྩལ་པ། །བློ་དངོས་གཞི་ལ་གཉིས་མེད་རབ་རྟོགས་ན། །མིང་གི་ཐ་སྙད་རྣམ་གྲངས་འཛིན་མེད་ཕྱིར། །ཡུལ་ལ་མི་ཞེན་མ་རིག་རང་སར་གྲོལ། །བཙལ་མེད་བསམ་གཏན་ཉམས་སུ་མྱོང་བའི་རྟགས། །ཕན་གནོད་ཇི་ལྟ་བུ་དང་ཕྲད་གྱུར་ནས། །བྱམས་སྡང་གཉིས་ཀྱི་སེམས་ནི་སྐྱེས་པའི་ཚེ། །མཉམ་ཉིད་རིག་པས་གསལ་ཐེབས་རྣལ་འབྱོར་དེ། །བློ་དངོས་གཉིས་མེད་ཉམས་སུ་མྱོང་བའི་རྟགས། །དེ་ཡང་སེམས་དཔའ་རྡོ་རྗེ་ད་ཉོན་ཅིག །ཀུན་ཏུ་བཟང་པོ་འོད་དང་བཅས་ནས་ནི། །དབང་པོར་མངོན་སུམ་བྱོན་ནས་ཆོས་བསྟན་ཀྱང་། །བཟང་པོ་ཡིན་པའི་སེམས་ཀྱིས་དང་རྒྱུ་དང་། །གཤིན་རྗེའི་འཇིགས་པ་བྱུང་ཡང་ཉམ་མི་ང་། །གཉིས་པ་འཁྲུལ་པར་རྟོགས་ཕྱིར་སྤང་ལེན་མེད། །ལྟ་བ་གདེང་ལྡན་ཉམས་མྱོང་ཡིན་པའི་རྟགས། །ཐེག་པའི་བྱེ་བྲག་ཆོས་རྣམས་ཅི་གསུངས་ཀྱང་། །དོན་ལ་བཟང་ངན་མེད་རྟོགས་ཕྱིར་ན་སྒྲོ་སྐུར་བྲལ། 
།ཆོས་ལ་བཟོད་པ་ཐོབ་པའི་ཉམས་མྱོང་༄༅། །རྟགས། །ལུས་ངག་ཡིད་གསུམ་སྡུག་བདེ་ཅི་བྱུང་ཡང་། །སྐྱོན་ཡོན་མི་བལྟ་རང་སེམས་འཁྲུལ་པའི་ཕྱིར། །སྔ་ཕྱི་མེད་པར་ལྟ་བའི་གདེང་ལྡན་ན། །ཆོས་ཉིད་རང་གསལ་ཉམས་སུ་མྱོང་པའི་རྟགས། །ལུས་དང་མི་མཐུན་པ་ཡི་ནད་དང་བགེགས། །བྱུང་ཡང་བག་ཆགས་དང་ནི་ཉོན་མོངས་པ། །རྟོག་པ་བརྟས་པ་ཉིད་ལས་མ་གཏོགས་པ། །ཞེན་པ་མེད་ཕྱིར་ཆོས་སྐུ་དད་པ་ཡིས། །མི་གཏོང་དྲན་པར་བྱེད་པའི་རྣལ་འབྱོར་པ། །དངོས་གྲུབ་རྩོལ་མེད་དགོངས་པ་ཉམས་མྱོང་རྟགས། །དེ་ཡང་འདུས་པའི་སྙིང་པོ་ད་ཉོན་ཅིག །བྱང་ཆུབ་སེམས་ལ་སྔ་ཕྱི་མེད་པའི་ཕྱིར། །འཇིག་རྟེན་མཐོན་དམར་གར་སྐྱེས་ལུས་ཉིད་ཀྱང་། །སྐྱེ་འགག་མེད་པའི་སེམས་ལ་སེམས་གནས་ན། །འདུ་འབྲལ་མེད་པའི་དགོངས་པ་ཉམས་མྱོང་རྟགས། །རྟགས་ཆེན་དེ་ལྡན་རྣལ་འབྱོར་རྣམས་ཀྱིས་ནི། །ཅི་སྤྱོད་ཐམས་ཅད་ཡེ་ཤེས་སངས་རྒྱས་ཐུགས། །མི་ཡི་ལུས་ལ་སྒྲིབ་གཡོགས་འདི་ཉིད་ལ། །ལྷ་མི་རྣམས་ཀྱིས་ཕྱག་འཚལ་མཆོད་པར་འགྱུར། རྫོགས་པ་ཆེན་པོ་བལྟ་བ་ཡེ་ཤེས་གཏིང་རྫོགས་རྒྱལ་པོའི་རྒྱུད་ལས། རྟགས་བསྟན་པའི་ལེའུ་སྟེ་ཉི་ཤུ་རྩ་གཉིས་པའོ།། །།དེ་ནས་སེམས་དཔའ་རྡོ་རྗེ་སྙིང་པོ་ཡིས། །དད་ལྡན་འཁོར་ལ་ཕན་གདགས་ཕྱིར། །མཉམ་པའི་རྒྱལ་པོ་ཀུན་བཟང་ལ། །ཡིད་ཀྱི་དྲན་པས་འདི་སྐད་དོན་གསོལ་པ། 
བལྟ་བ་ཉམས་པའི་རྣལ་འབྱོར་སྐྱོན་ནི་གང་། །དེ་ལ་སྐོང་ཐབས་ཇི་ལྟར་བསྟན་པར་བགྱི། །བསྐངས་པའི་འབྲས་བུ་ཇི་ལྟར་འབྱུང་། །འཁོར་འདས་ས་མཚམས་བག་ཆགས་གང་གིས་གཟུང་། །དེ་ཡི་གདམས་ངག་རྣལ་འབྱོར་གང་ལ་གཏད། །མཉམ་པའི་ཡེ་ཤེས་རྒྱལ་པོས་ལུང་བསྟན་གསོལ། །དེ་སྐད་ཞུས་པའི་དོན་གསན་ཉིད་ཀྱིས་བཀའ་སྩལ་པ། །དོན་མེད་ང་རྒྱལ་དྲེགས་པས་མཁས་འདོད་པས། །རང་གི་བལྟ་བས་ཡ་རབས་མཐོ་བཞེད་ནས། །ཚིག་ལ་མཉམ་སྦྱོར་མཁས་པའི་ཟླ་མེད་ཀྱང་། །དམ་ཚིག་ཕྱལ་པོར་བྱང་ཆུབ་སེམས་སྤངས་ནས། །ལོག་འདྲེན་ཁོང་གསོག་བདེན་ཚིག་ཅི་སྨྲས་ཀྱང་། །འཁྲུལ་པའི་སེམས་ཉིད་ལོག་འདྲེན་དབང་དུ་འགྱུར། །གནམ་ལྕགས་མཁའ་ལས་འདམ་དུ་བྱིང་བ་བཞིན། །དམྱལ་བར་ངེས་འགྲོ་གཏན་དུ་སྙིང་རེ་རྗེ། །དེ་ཡང་འདུས་པའི་རྡོ་རྗེ་སེམས་དཔའ་ཉོན། །གསང་སྔགས་གསང་བའི་ལྟ་བའི་སྒོར་ཞུགས་ནས། །ཡང་དག་རང་སེམས་དོན་ལ་མ་འདུད་པར། །མི་ཆོས་ཟང་ཟིང་ལུས་ངག་ལས་བྱེད་པས། །རི་བོས་སྲོག་ཆགས་འོག་ཏུ་མནན་པ་ལྟར། །མི་ཤེས་རང་གི་ང་རྒྱལ་བསྙེམ་བྱེད་པ། །ནམ་ཡང་སངས་རྒྱས་བྱང་ཆུབ་ཐོབ་མི་སྲིད། །དེ་ཡང་སེམས་དཔའི་སྙིང་པོ་ད་ཉོན་ཅིག །རྒྱ་མཚོའི་དབྱིངས་ཀྱི་ཕ་བོང་དཀྱིལ་སྐམས་ལྟར། །ཐེག་པ་འོག་མའི་སྡེ་སྣོད་ཆོས་མཉན་ཀྱང་། །ཡང་དག་དོན་གྱི་ལྟ་བའི་གདེང་མེད་པར། 
།ཚིག་ཙམ་ལུང་ལས་༄༅། །ཆོས་ཀྱི་ཁུངས་ཕྱུང་ནས། །བྱར་མེད་ཆོས་ལ་ང་རྒྱལ་བློ་བརྟན་ནས། །ལུས་ངག་རྩིང་ཆོས་ཕད་ཧྲལ་སྤྱོད་བྱེད་པས། །རང་སེམས་བཀག་ཀྱང་འཁོར་བར་མི་སྐྱོབས་ཏེ། །སྡུག་བསྔལ་ཡ་ངའི་འབྲས་བུ་ཐེ་ཚོམ་མེད། །བལྟ་བ་ཉམས་པའི་སྐྱོན་དུ་བཤད་པའི་ཕྱིར། ཤེན་ཏུ་རྣལ་འབྱོར་དོན་ཉིད་རྟོགས་པ་གཅེས། རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་རྒྱལ་པོའི་རྒྱུད་ལས། རྣལ་འབྱོར་པའི་བལྟ་བ་ཉམས་པའི་སྐྱོན་བསྟན་པའི་ལེའུ་སྟེ་ཉི་ཤུ་རྩ་གསུམ་པའོ།། །།དེ་ནས་ཡང་ཀུན་རིག་རྣམ་པར་སྣང་མཛད་ཀྱིས། །རྣལ་འབྱོར་བལྟ་བ་ཉམས་ན་སྐོང་བའི་ཐབས། །འདུས་པའི་ཚོགས་ལ་ཆེད་དུ་་བཀའ་སྩལ་པ། །རང་གི་བྱང་ཆུབ་སེམས་ཉིད་མ་རྟོགས་ན། །མ་ཧོརེ་ཡོ་གའི་ཆོས་ཀྱི་ཚོགས་མཆོད་ཕྱིར། །སྐོང་བཤགས་ཕྲིན་ལས་གཞུང་དུ་བྱས་གྱུར་ཀྱང་། །རྣལ་འབྱོར་ལྟ་བ་ཉམས་པ་བསྐང་མི་འཀྱུར། །དེ་ཡང་སེམས་དཔའ་རྡོ་རྗེ་ཡིད་ཀྱིས་ཉོན། །བླ་མ་བརྒྱུད་པའི་གདམས་ངག་དོན་ལྡན་ལ། །རང་སེམས་དཔང་དུ་བཙུགས་ནས་དོན་ཞུས་ནས། །རྒྱུན་དུ་མི་གཏོང་ལྟ་བ་དྲན་བྱས་ནས། །སྙིང་པོ་མཆོག་གི་སངས་རྒྱས་ཆོས་ཀྱི་སྐུ། །བདེ་ཆེན་ཐུགས་ལ་གསལ་བའི་དམ་ཚིག་སྟེ། །ཡན་ལག་དམ་ཚིག་ཉམས་ཀྱང་བསྒྲིབ་མི་ནུས། །རྒྱུན་དུ་མི་གཏོང་ཏིང་འཛིན་དོན་བསྟན་ན། །མཚམས་མེད་ལ་སོགས་བྱས་ཀྱང་ཆོས་ཀྱི་སྐུ། །འགྱོད་པ་དྲག་པོ་ཡིད་བྱས་བལྟ་བ་ནི། 
།མི་བརྗེད་གཟུངས་སུ་དོན་ལ་གུས་པའི་ཆོས། །སེམས་ལ་གསལ་བས་རྣམ་རྟོག་མིང་ཡང་མེད། །སྐྱབས་དང་མགོན་དུ་ལྟ་བ་མཆོག་ཏུ་གསུངས། རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་རྒྱལ་པོའི་རྒྱུད་ལས། རྣལ་འབྱོར་པ་བལྟ་བ་ཉམས་ན་སྐོང་བའི་ཐབས་བསྟན་པའི་ལེའུ་སྟེ་ཉི་ཤུ་རྩ་བཞི་པའོ།། །།དེ་ནས་འདུས་པའི་སྙིང་པོ་འཁོར་རྣམས་ལ། །ཀུན་བཟང་སྟོན་པ་ཆོས་རྗེས་བཀའ་སྩལ་པ། །ལྟ་བ་ཉམས་པ་བསྐངས་པའི་འབྲས་བུ་ནི། །རང་སེམས་སངས་རྒྱས་ཡེ་ཤེས་སྙིང་པོ་འབྱུང་། །རྟོགས་པ་ཙམ་གྱིས་སངས་རྒྱས་ས་ལ་གནས། །འབྲས་བུ་གཞན་དུ་བཙལ་མི་དགོས་པས་མཆོག །རང་བྱུང་གདོད་ནས་དག་པའི་ངོ་བོ་ཉིད། །ཆོས་སྐུ་འགྱུར་བ་མེད་པ་རང་སེམས་དོན། །འབྲས་བུ་དུས་ལ་མི་ལྟོས་ད་ལྟ་ཉིད། །ཡེ་ཤེས་དབང་ཐོབ་སངས་རྒྱས་ཀུན་དང་མཉམ། །རྣམ་སྨིན་ལུས་འདི་བྲལ་བས་ཀུན་བཟང་ཐུགས། །བྱང་ཆུབ་ཆོས་ཉིད་རང་བྱུང་མཐར་ཕྱིན་པས། །མི་ཚེ་འདི་ཡིས་བྱང་ཆུབ་མཆོག་ཐོབ་ནས། །རྒྱུ་ལ་མི་ལྟོས་འབྲས་བུ་ཡེ་ཤེས་ཚོགས། །ད་ལྟ་ཉིད་དུ་སེམས་འདི་ཀུན་ཏུ་བཟང་། །ལུས་འདི་བྲལ་བས་སངས་རྒྱས་ཆོས་ཀྱི་སྐུ། །སྐྱེ་བ་མི་ལེན་འབྲས་བུ་བཙལ་མི་དགོས། །དངོས་པོ་ལུས་མེད་སྙིང་པོ་བྱང་ཆུབ་སེམས། །སྤྲིན་མེད་ནམ་མཁར་གཟའ་སྐར་འཆར་བ་བཞིན། །རང་སེམས་རྟོགས་པས་འགྲོ་དོན་བཙལ་མི་དགོས། 
རྫོགས་པ་ཆེན་པོ་ལྟ་བ་ཡེ་༄༅། །ཤེས་གཏིང་རྫོགས་རྒྱལ་པོའི་རྒྱུད་ལས། བལྟ་བ་ཉམས་པ་བསྐངས་པའི་འབྲས་བུ་བསྟན་པའི་ལེའུ་སྟེ་ཉི་ཤུ་རྩ་ལྔ་པའོ།། །།དེ་ནས་ཀུན་རིག་རྒྱལ་པོས་འཁོར་རྣམས་ལ། །འཁོར་འདས་ས་མཚམས་བཀའ་སྩལ་པ། །ཐོག་མར་འཁྲུལ་པའི་གཞི་གནས་བག་ཆགས་དེ། །གཉིད་དང་འདོད་ཆགས་འཇིགས་དང་རྟོགས་པ་རྣམས། །སྔར་གྱི་མངལ་གྱི་སྒྲིབ་གཡོགས་བག་ཆགས་བརྟས། །སེམས་དཔའ་རྡོ་རྗེ་འདུས་པའི་སྙིང་པོ་ཉོན། །སྐྱེ་བོ་རང་སེམས་མ་རྟོགས་བར་དོ་ནས། །དཔེར་ན་སྤྲིན་དང་ལིང་ཏོག་ཆུ་བུར་མིག །རྫས་རྣམས་མི་མཐོང་བསྒྲིབས་པའི་མུན་པ་བཞིན། །མ་རིག་དབང་གིས་བསྒྲིབས་པའི་བག་ཆགས་ཀྱིས། །རང་ལ་ཡོད་པའི་ཆོས་སྐུ་དོན་ཆེན་བསྒྲིབས། །དེ་ཚེ་སྔོན་གྱི་རྫས་རྣམས་རྗེས་དྲན་ནས། །གོས་དང་གཉེན་འདུན་དྲན་པ་བྱུང་ནས་ཀྱང་། །ང་ཉིད་ངེས་པར་ཤིའམ་གར་འགྲོ་བའི། །སྒྲིབ་གཡོགས་ལུས་ཀྱི་ཆུ་བུར་དམིགས་པའི་ཕྱིར། །དཔེར་ན་མིག་ཕྱུང་བཞིན་དུ་བག་ཆགས་བློས། །དུག་ལྔ་ལས་ལ་ཀུན་སྤྱོད་ཡིད་དྲན་འགྱུར། ཁེས་རབ་ལྟ་བའི་མིག་མེད་གཏི་མུག་བློས། །མི་ཤེས་བྱེད་པ་མེད་ཕྱིར་འདུས་བྱས་ཀྱི། །དགེ་བ་ལུས་ངག་ཡིད་ཀྱིས་ཅི་སྤྱད་ཀྱང་། །ཕན་པ་རྡུལ་ཙམ་མི་ནུས་དོན་མེད་འཁྱམས། །དེ་ཚེ་གཟུགས་བྲལ་ཡིད་ཀྱི་དབང་པོ་ནི། །ཀུན་ཚང་ཐོགས་མེད་འགྲོ་བའི་ཕྱིར་ན་འཁྲུལ། 
།དཔེར་ན་འདབ་ཆགས་མཁའ་ལ་འགྲོ་ཡང་ནི། །འདོད་པའི་དབང་གིས་ས་ཁུང་རྙི་ཡིས་འཛིན། །དེ་བཞིན་གཟུང་འཛིན་དབང་གིས་ལུས་སུ་འཇུག །དེ་ཚེ་གཅིག་གིས་ཐ་དད་གང་ལེན་པ། །ཆར་སོགས་སྡུག་བསྔལ་ཉིད་གྱུར་སྐྱབས་ཚོལ་བས། །གཞལ་ཡས་ཙྭ་ཡི་སྤྱིལ་སྐྱིབས་ནང་དག་ཏུ། །རང་དབང་མེད་པར་ཤུགས་ཀྱིས་ཆུད་པ་སྙམ། །ཕོ་མོ་འདུ་འཕྲོད་རྐྱེན་གྱིས་མངལ་དུ་འཇུག །རྣམ་བཞི་གང་རུང་ལས་ཀྱིས་སྐྱེ་བའི་ཕྱིར། །མཐོན་དམན་ལས་ལ་འདམ་པའི་དབང་མེད་པ། །དེ་ཡང་འདུས་པའི་འཁོར་རྣམས་ད་ཉོན་ཅིག །མཐའ་མིའི་རྣལ་འབྱོར་བལྟ་བ་རྟོགས་པ་ཡི། །གདམས་ངག་སྐལ་མེད་བསམ་གཏན་ཞི་གནས་ཀྱིས། །ཡེ་ཤེས་བག་ཆགས་མཉམ་ཉིད་ཏིང་འཛིན་གྱིས། །རྫོགས་པ་ཐ་མ་ཉམས་སུ་མྱོང་བའི་ཕྱིར། །འདོད་ཆགས་ལྷ་མི་གར་སྐྱེས་རང་དབང་ཡོད། །རྟོགས་པ་འབྲིང་གི་རྣལ་འབྱོར་བལྟ་བ་ནི། །དྲན་པ་མ་ཡེངས་ཙམ་དུ་དོན་གསལ་ན། །རྣམ་རྟོག་ཆགས་པ་དེ་ཉིད་ཟིལ་གྱིས་གནོན། །དཔེར་ན་མི་གང་རྩལ་ལྡན་དེ་ཤུགས་ཀྱིས། །རྩལ་མེད་ནོན་བཞིན་རྗེས་སུ་གསལ་བས་ན། །དཔེར་ན་ཁྱུང་སྒོང་ནང་ནས་བྱ་བཏོན་བཞིན། །རྣམ་སྨིན་ལུས་དང་བྲལ་ནས་དོན་དྲན་ཏེ། །གཙང་མ་རིས་ཀྱི་ལྷར་ནི་སྐྱེས་ནས་ཀྱང་། །མངོན་པར་འབྲས་བུ་སངས་རྒྱས་ཡེ་ཤེས་འབྱུང་། །དེ་ཡང་སེམས་དཔའ་རྡོ་རྗེ་སྙིང་པོ་ཉོན། །རྟོགས་པ་རབ་ཀྱི་བློ་དངོས་གཅིག་པའི་ཕྱིར། 
།ལྟ་བའི་རྒྱུན་ལ་ཡེངས་པ་མི་འབྱུང་༄༅། །ཕྱིར། །ལུས་ཀྱི་སྒྲིབ་གཡོགས་བྲལ་བའི་སྐད་ཅིག་ལ། །འབྲས་བུ་སངས་རྒྱས་རྒྱལ་པོ་ཆོས་ཀྱི་སྐུ། །དཔེ་མེད་ཀུན་བཟང་ཡེ་ཤེས་ཐུགས་ཀྱི་ཐུགས། །ནམ་མཁའི་མཐོངས་སུ་ཉི་ཤར་མུན་པ་མེད། །དེ་བཞིན་རྣལ་འབྱོར་ལུས་བྲལ་སེམས་ཉིད་ལ། །མ་རིག་མེད་པར་ཆོས་ཉིད་གསལ་བའི་ཕྱིར། །སངས་རྒྱས་ཡེ་ཤེས་ཐུགས་ལ་འཆར་ནུབ་མེད། །རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། འཁོར་འདས་གཉིས་ཀྱིས་མཚམས་བསྟན་པའི་ལེའུ་སྟེ་ཉི་ཤུ་རྩ་དྲུག་པའོ།། །།དེ་ནས་ཡང་ཀུན་རིག་རྒྱལ་པོས་དོན་བསྟན་པ། །ཐེག་པའི་རྒྱལ་པོ་ཆོས་ཉིད་ལྷུན་རྫོགས་འདི། །སྐལ་དང་ལྡན་པའི་འཁོར་རྣམས་ཁྱེད་ཀྱིས་ཀྱང་། །རྒྱུད་འདི་ཡིད་ལ་གནས་ཤིང་བཅང་བར་གྱིས། །དེ་ཡང་འདུས་པའི་རྡོ་རྗེ་སྙིང་པོ་ཉོན། །སྤྱོད་པ་ཚུལ་འཆོས་བྱེད་ཅིང་སློབ་དཔོན་སྨོད། །ནོར་འཕངས་ཆོས་འདོད་ཐབས་ཀྱིས་འདྲིད་པ་ལ། །ཡེ་ཤེས་གཏིང་རྫོགས་རྒྱུད་ཆེན་ལྟ་བ་ནི། །སྣོད་ངན་རྣམས་ལ་ནམ་ཡང་བསྟན་པར་མ་གསུངས་སོ། །བཀའ་བཞིན་མ་བྱས་དོན་གྱི་སྙིང་པོ་ཆོས། །འཇིག་རྟེན་ནོར་ཕྱིར་དོན་སྟོན་རྣལ་འབྱོར་ལ། །སངས་རྒྱས་དཀོན་མཆོག་བཀའ་ཆད་འབྱུང་ངེས་ཕྱིར། །འཇིག་རྟེན་མཁའ་འགྲོ་དམ་ཅན་སྨོས་ཅི་དགོས། །གནོད་སྤྱིན་སྲིན་པོས་སྲོག་བཅད་མནར་མེད་ལྟུང་། །ད་ཡང་འཁོར་གྱི་སེམས་དཔའ་ཡིད་ཀྱིས་ཉོན། 
།བསྟན་པ་འཇིག་པའི་དུས་འདིར་ཆོས་རྣམས་ཀྱི། །སྙིང་པོ་རྫོགས་ཆེན་དོན་འདི་འབྱུང་འགྱུར་བས།།སྣོད་ལྡན་རྣལ་འབྱོར་འགའ་ལ་གཏད་པ་ལས། །དད་མེད་སྣང་དགུ་རྣམས་ཀྱི་སྤྱོད་ཡུལ་མིན། །འཁོར་རྣམས་ཀུན་ཀྱང་ངེས་པར་དེ་ལྟར་ཞོག །ལན་ཅིག་རྣལ་འབྱོར་ཁས་འཆེ་ཆོས་པ་ཀུན། །དོན་མེད་ཚིག་མཁས་ཉམས་སུ་ལེན་པ་མེད། །འདུས་བྱས་ཆོས་སྤངས་དོན་ལ་མི་འདུད་པར། །བསོད་ནམས་འདོད་ཕྱིར་གྲོང་དུ་ཆོས་འཆད་འབྱུང་། །དེ་ཡང་རྡོ་རྗེ་སེམས་དཔའ་སྙིང་པོ་ཉོན། །རྣལ་འབྱོར་གང་ཞིག་སྣོད་ལྡན་ཆོས། །གཞུང་བཞིན་དོན་ལས་མི་འདའ་དད་པ་ཅན། །དཀའ་དགུ་བསྡོས་ནས་མན་ངག་རྒྱུད་འདི་ཚོལ། །དེ་ཚེ་རྣལ་འབྱོར་ལས་ཅན་དོན་གྱི་ཕྱིར། །སྦ་བསྐྱིལ་མི་བྱ་རྒྱུད་འདི་བསྟན་པར་གྱིས། །གལ་ཏེ་སྣོད་ལྡན་མ་ཕྲད་དུས་ཉེ་ན། །ཆོས་སྐྱོང་ཡོད་པའི་གཙུག་ལག་ཁང་ཆེན་ནམ། །དྲེགས་པའི་ལྷ་ཆེན་གནས་པའི་བྲག་དཀྱིལ་དུ། །ས་ཕྱོགས་བརྟགས་ལ་དད་ལྡན་ཕྱི་རབས་ལ། །ཕན་ཕྱིར་སྨོན་ལམ་བཏབ་ལ་སྦ་སྟེ་བཞག །རྫོགས་པ་ཆེན་པོ་བལྟ་བ་ཡེ་ཤེས་གཏིང་རྫོགས་ཀྱི་རྒྱུད་ལས། འཁོར་ལ་རྒྱུད་གཏད་པའི་ལེའུ་སྟེ་ཉི་ཤུ་རྩ་བདུན་པའོ།། །།རྫོགས་པ་ཆེན་པོ་ལྟ་བ་ཡེ་ཤེས་གཏིང་རྫོགས་ཀྱི་རྒྱུད་འདི་ཨོ་རྒྱན་གྱི་ཡུལ་བྱེ་མ་གཡུང་དྲུང་ནས། སིང་བྷ་ལའི་སློབ་དཔོན་དྷརྨ་གསྙེས་ཨོ་རྒྱན་གྱི་སློབ་དཔོན་མ་ཧྭ་བོདྷི་ལ་བཤད། དེ་ནས་ཨུ་ཙརླ་དྲན་པའི་ཡེ་ཤེས་ལ་བཤད། 
དེས་བོད་ཡུལ་དུ་༄༅། །བསྣམས་ནས་བྱོན་པའི་ཆོས་གསེར་གྱི་དྲིལ་ཤིང་ཅན་རྫོགས་སོ།། །། ༄༅། །རྒྱ་གར་སྐད་དུ། །བཛྲ་སཏྭ྅་ཀྭ་ཤ་བི་པུ་ལ་གུརྒྱ་གསྟེ་པྲ་ཀྲིཐ་ཏནྟྲ། བོད་སྐད་དུ། རྡོ་རྗེ་སེམས་