{page}ཕབ་པའོ། །བཀའ་རྒྱ། །གཏེར་རྒྱ། །གཏད་རྒྱ༔༔ ༄༅། །རྒྱ་གར་སྐད་དུ། །རཏྣ་ཨ་མྲི་ཏ་ཐུ་ལ་ན་ཨ་ཨ་ནི་པི་སུ་སི་པ་ཏི་ཁ་ཚེ་ད་ཏན་ཏྲ། །བོད་སྐད་དུ། །རིན་པོ་ཆེ་བདུད་རྩི་བཅུད་ཐིགས་རིགས་དྲུག་གཡང་ས་གཅོད་པའི་རྒྱུད། །བཅོམ་ལྡན་འདས་དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །འདི་སྐད་བདག་གིས་གོ་ཞིང་རྟོགས་བའི་དུས་གཅིག་ན། །འོག་མིན་གྱི་གནས་སེམས་ཉིད་བརྡལ་བ་ཆེན་པོ། །རིན་པོ་ཆེ་འོད་འབར་བའི་གཞན་ཡས་ཁང་ན། །སྟོན་པའི་རྒྱལ་པོ་སྐུ་གསུམ་དབྱེར་མེད་སྐྱེ་མེད་ཆོས་སྐུ་བཞུགས། །བསྟན་པའི་རྒྱལ་པོ་བདུད་རྩི་བཅུད་ཐིགས་རིགས་དྲུག་ཡང་ས་གཅོད་པ་ཐུགས་ལ་གནས། །འཁོར་གྱི་དམ་པ་རང་བཞིན་གྱི་འཁོར་དང་། །རང་བཞིན་ལ་ལྟ་བའི་འཁོར་དང་། །རྒྱུའི་བྱང་ཆུབ་སེམས་དཔའ་དང་། །ལམ་གྱི་བྱང་ཆུབ་སེམས་དཔའ་དང་། །འབྲས་བུའི་བྱང་ཆུབ་སེམས་དཔའ་དང་། །འདོད་པས་བསྡུས་པའི་འཁོར་དང་། །དོན་གྱིས་གཅིག་པའི་འཁོར་དང་། །ཉིད་ལས་མི་གཞན་པའི་འཁོར་རྣམས་དང་ཐབས་གཅིག་ཏུ་བཞུགས་སོ། །འདས་པ་དང་། །མ་འོངས་པ་དང་། །ད་ལྟ་བ་སྟེ། །དུས་གསུམ་དབྱེར་མེད་ཀྱི་དུས་སོ། །སྡུས་པ་པོ་རྡོ་རྗེ་སེམས་དཔས་བསྡུས་སོ། །དེའི་ཚེ་འཁོར་རྣམས་ཀྱི་ནང་ནས་རང་གསལ་ཁྱེའུ་ཆུང་སྟན་ལས་ལངས་ནས། །པུས་མོ་གཡས་པའི་ལྷ་ང་ས་ལ་བཙུགས་ཏེ། 
།ཐལ་མོ་སྦྱར་༄༅། །ནས་འདི་སྐད་ཅེས་གསོལ་ཏོ། །དང་པོ་ཇི་ལྟར་གནས་པའི་གནས་ལུགས་དང་། །སངས་རྒྱས་རྟོགས་ཏེ་ཆེ་བའི་ཡོན་ཏན་དང་། །སེམས་ཅན་མ་རྟོགས་ཁམས་གསུམ་ཇི་ལྟར་འཁོར། །འཁོར་བ་རྩད་ནས་གཅད་པའི་གཅད་ལུགས་དང་། །ཆོད་ནས་འབྲས་བུ་ཐོབ་པའི་ཐོབ་ལུགས་དང་། །མི་འགྱུར་གདེང་གིས་ཟིན་ལུགས་ཇི་ལྟར་ལགས། །སྐུ་གསུམ་དབྱེར་མེད་སྟོན་པ་ཡིས། །བདག་ཅག་འདུས་པའི་འཁོར་ལ་གསུང་དུ་གསོལ། །ཅེས་ཞུས་སོ། །རིན་པོ་ཆེ་བདུད་རྩི་བཅུད་ཐིགས་རིགས་དྲུག་གཡངས་གཅོད་པའི་རྒྱུད་ལས། །གླེང་གཞིའི་ལེའུ་སྟེ་དང་པོའོ།། །།དེ་ནས་རང་གསལ་ཁྱེའུ་ཆུང་གིས། །སྐུ་གསུམ་དབྱེར་མེད་སྟོན་པ་ལ། །གནས་ལུགས་དོན་ནི་བཤད་དུ་གསོལ། །ཅེས་གསོལ་པ་དང་། །སྟོན་པས་འཁོར་ལ་བཀའ་སྩལ་པ། །གནས་ལུགས་མཚན་ཉིད་བརྡ་དང་དཔེས་བསྟན་གྱིས། །དད་པ་དང་ལྡན་ཤིན་ཏུ་གུས་པས་ཉོན། །དངོས་པོ་གཤིས་ཀྱི་གནས་ལུགས་ནི། །བརྗོད་པའི་ཡུལ་དུ་མ་གྱུར་ཏེ། །འཁོར་གྱི་རྟོག་པ་བསལ་བའི་ཕྱིར། །རིན་ཆེན་ཤེས་པར་འོད་གསལ་བས། །མགུར་གྱི་བུམ་པ་རྒྱ་མདུད་འདི། །ལྗགས་ཀྱི་པདྨས་གསལ་བར་བཤད། །དང་པོ་གཞི་ཡི་འདུག་ཚུལ་འདི། །བརྡ་དང་དཔེ་ཡིས་བསྟན་པར་བྱ། །མི་ཟད་འབྱུང་བས་ས་ཡི་གཏེར་མཛོད་འདྲ། དགོས་དགུ་ཅི་འདོད་འབྱུང་བས་རིན་ཆེན་འདྲ། 
།ཟད་མེད་གཏེར་ལ་སྤྱོད་པས་བང་མཛོད་འདྲ། །ཅི་བཏབ་སྐྱེ་བས་ས་གཉི་འདྲ། །ཀུན་ལ་ཁྱབ་པས་ནམ་མཁའ་འདྲ། །མ་འགགས་འབྱུང་བས་འོད་ཟེར་འདྲ། །འབྲེལ་བ་ཡོད་པས་སྤུ་གྲི་ཤེས་རྒྱུས་འདྲ། ཁུགས་ལས་འབྱུང་བས་ཙན་དན་གླ་རྩི་འདྲ། །འཁྲུལ་པས་འབྱུང་པས་ཐག་པ་ཐོ་ཡོར་སྦྲུལ་མི་འདྲ། །སྒྲིབ་གཡོག་མུན་པས་ལིང་ཐོག་འདྲ། །མ་ཤེས་གྱད་ནོར་དབུལ་མོའི་གཏེར་དང་འདྲ། །མཚན་དཔེ་ཟླ་འཛུག་སྒྲོན་མེ་འདྲ། །གཉིས་མེད་ག་པུར་དཔེ་དང་འདྲ། །སྣང་ཚུལ་ཕུག་རོན་སྐེ་དང་འདྲ། །འགྱུར་མེད་གསེར་གྱི་དཔེ་དང་འདྲ། །དངོས་མེད་སྨིག་སྒྱུའི་དཔེ་དང་འདྲ། །འགྱུ་བ་ཆུ་དང་སྤྲེ་འུ་འདྲ། །མཐའ་མེད་ནམ་མཁའི་དཔེ་དང་འདྲ། །རྟོག་དཔེ་ནམ་ལངས་ཉི་ཤར་འདྲ། །དངོས་པོ་གཤིས་ཀྱི་གནས་ལུགས་དེ། །བསམ་དབང་ཕྱོགས་ནས་དཔེ་ཡིས་མཚོན། །དངོས་པོའི་ཕྱོགས་ནས་དཔེ་ལས་འདས། །རྩལ་སྣང་ངོས་ནས་ཚིག་གིས་མཚོན། །གཞི་ཡི་ངོས་ནས་ཚིག་ལས་འདས། །ཡན་ལག་ངོས་ནས་དབྱེ་བསལ་བྱུང་། །སྙིང་པོའི་ངོས་ལ་དབྱེ་བསལ་མེད། །མཚན་ཉིད་ངོས་ནས་སྐྱེ་འཇིག་བྱུང་། །གནས་ལུགས་ངོ་ལ་སྐྱེ་འཇིག་མེད། །བུ་ཡི་ངོས་ནས་སྐྱེ་འཇིག་བྱུང། །མ་ཡི་ངོས་ནས་འཕོ་འཀྱུར་མེད། །འདྲ་གཞི་གཅིག་ལས་དཔེ་ཡིས་མཚོན། །དངོས་པོའི་ཡོད་པས་དམིགས་སུ་ཡོད། །དངོས་པོའི་མེད་པས་དམིགས་སུ་མེད། །དངོསཔོགཤིསཀྱིགནས་ལུགས་ལ། 
།སྨྲ་བསམ་བརྗོད་པའི་ཡུལ་༄༅། །ལས་འདས། །ཆོས་མེད་སྟོན་མེད་ཉན་མཁན་མེད། །མཚོན་མེད་ཚིག་མེད་བརྗོད་པ་མེད། །ཕྱེ་མེད་བཟུང་མེད་བརྟགས་ཞེན་མེད། །རྒྱུ་ཡིས་མ་བསྐྱེད་རྐྱེན་གྱིས་མི་འཇིགས་པ། །ངོ་བོ་མི་འགྱུར་རང་བཞིན་མི་དམིགས་པ། །རྣམ་ཤེས་ཡུལ་དུ་མ་གྱུར་སྙིང་པོ་ཅན། །དེས་ན་དངོས་པོའི་གནས་ལུགས་ཡིན། །ཞེས་གསུངས་སོ། །རིན་པོ་ཆེ་བདུད་རྩི་བཅུད་ཐིགས་རིགས་དྲུག་གཡང་ས་གཅོད་པའི་རྒྱུད་ལས། །གཞིའི་གནས་ལུགས་བསྟན་པའི་ལེའུ་སྟེ་གཉིས་པའོ།། །།དེ་ནས་ངང་དངས་ཁྱེའུ་ཆུང་གིས། །སྐུ་གསུམ་དབྱེར་མེད་སྟོན་པ་ལ། །སངས་རྒྱས་ཆེ་བའི་ཡོན་ཏན་ཇི་ལྟར་ལགས། །ཞེས་ཞུས་པ་དང་། །སྟོན་པས་འཁོར་ལ་བཀའ་སྩལ་པ། །སངས་རྒྱས་ཆེ་བའི་ཡོན་ཏན་ནི། །རང་བཞིན་རླུད་གིས་འགྱུ་མ་ནུས། །ཡིད་ཀྱི་རྟོག་པ་འཕྱོ་མ་ནུས། །རིན་པ་སེམས་ཀྱིས་འཛིན་མ་ནུས། །སྒོ་ལྔ་ཡུལ་སྣང་ཐམས་ཅད་ལ། །རིག་ཡིད་སེམས་ཀྱི་རྟོག་པ་ཇི་སྙེད་རྣམས། །གར་ཡང་འཕྱོ་ས་མ་རྙེད་པས། །མ་ཆགས་མ་ཞེན་ཆོས་དབྱིངས་ཐིམ། །འབྱུང་བ་མ་ལ་ཞ་བས་ཆོས་ཉིད་མ་དང་ཕྲད། །ཡེ་ཤེས་དབྱིངས་སུ་ཐིམ་པས་སྐྱེ་མེད་རང་ས་ཟིན། ཁྲེས་རབ་མཁའ་ལ་འཁྱིལ་བས་འཁྲུལ་པ་རང་སར་གྲོལ། །འགྱུརམེད་རྒྱ་ཡིས་ཐེབས་པས་སྙིང་པོ་ཀློང་ནས་ཤར། །ངོ་བོ་རང་ས་ཟིན་པས་ཆོས་སྐུ་འོ། །རང་བཞིན་རང་ས་ཟིན་པས་ལོངས་སྐུ་འོ། 
།ཐུགས་རྗེ་རང་ས་ཟིན་པས་སྤྲུལ་སྐུའོ། །སེམས་ཅན་འཁོར་བ་སངས་པས་སྐུ་གསུམ་ཞིང་ཁམས་རྒྱས། །མ་རིག་འཁྲུལ་སྒོ་སངས་པས་ཡེ་ཤེས་འཆར་སྒོ་རྒྱས། །གཟུང་འཛིན་ཆགས་ཞེན་སངས་གཟུང་འཛིན་གཉིས་མེད་རྒྱས། །སངས་རྒྱས་ཆེ་བའི་ཡོན་ཏན་དེ་ལྷར་རོ། །ཞེས་གསུངས་སོ། །རིན་པོ་ཆེ་བདུད་རྩི་བཅུད་ཐིགས་རིགས་དྲུག་གཡང་ས་གཅོད་བའི་རྒྱུད་ལས། །སངས་རྒྱས་ཆེ་བའི་ཡོན་ཏན་བསྟན་པའི་ལེའུ་སྟེ་གསུམ་པའོ།། །།དེ་ནས་རང་ཀས་ལ་ཁྱེའུ་ཆུང་གིས་སྐུ་གསུམ་དབྱེར་མེད་སྟོན་པ་ལ། །མ་རྟོགས་སེམས་ཅན་ཁམས་གསུམ་ཇི་ལྟར་འཁོར། །ཅེས་གསོལ་པ་དང་། །སྟོན་པས་འཁོར་ལ་བཀའ་སྩལ་པ། །སྙིང་པོའི་རང་བཞིན་འགྱུར་བ་མེད། །རྩལ་སྣང་ཡན་ལག་དབང་གིས་མ་རྟོགས་ཏེ། །ཡེ་གནས་གཞི་ལས་ཁྱབ་གཞི་འགྱུ། །ཁྱབ་པའི་གཞི་ལས་གཡོ་གཞི་འགྱུ། །གཡོ་བའི་གཞི་ལས་འབྱུང་གཞི་འགྱུ། །དེ་ལས་ཤུགས་འབྱུང་འབྱུང་བ་འགྱུ། །དེ་ལ་ཀུན་གཞི་སྤྱི་ཁྱབ་གནས། །དེ་ལས་མ་རྟོགས་འཁོར་བའི་སེམས། །འཁོར་བའི་གཞི་དང་རྒྱུ་དང་ནི། །དུས་དང་རྐྱེན་དང་ངོ་བོ་དང་། །ཚུལ་དང་འབྲས་བུ་བདུན་གྱིས་འཁོར། །འཁོར་བའི་གཞི་ནི་ཀུན་གཞི་ཡིན། །འཁོར་བའི་རྒྱུ་ནི་རིག་པ་ཡིན། །འཁོར་བའི་དུས་ནི་རྩལ་གཅོད་ཡིན། །འཁོར་བའི་རྐྱེན་ནི་རླུང་གཡོས་ཡིན། །འཁོར་ཚུལ་རིམ་རྒྱུད་སྣོད་བཅུག་གཉིས། །འཁོར་བའི་འབྲས་བུ་འགྲོ་དྲུག་ཡིན། 
།ངོ་བོ་ང་༄༅། །བདག་གཟུང་འཛིན་ཡིན། །དེ་བདུན་སྟོབས་ཀྱི་འཁྲུལ་བ་བྱུང་། །ཀུན་གྱི་གཞི་ལས་འོད་དུ་འཁྲུལ། །འོད་ལས་རྩལ་སྣང་ཟེར་དུ་འཁྲུལ། །ཟེར་ལས་ཤེས་པ་རིག་པར་འཁྲུལ། །རིག་པས་གནས་པའི་དོན་མ་རིག །ཡེ་དོན་མ་རིག་ཡིན་མ་རིག །དེ་ཕྱིར་མ་རིག་འཁྲུལ་པའི་རྒྱུ། །འགྱུ་བ་རླུད་གིས་རྐྱེན་བྱས་ནས། །སྒྲིབ་གཡོག་མུན་པས་དུས་བྱས་ཏེ། །ངོ་བོ་རྟེན་མེད་ཕྱ་སངས་ཁྱེར། །ཚུལ་ནི་རང་ས་མ་ཟིན་རྣམ་གསུམ་འགྱུ། །རིག་པས་རང་ས་མ་ཟིན་གཅོད་པའི་རླུད་དང་བཅས། །ཀུན་ཏུ་ཚོལ་བའི་ཡིད་དུ་འཁྲུལ། །ཡིད་ཀྱིས་རང་ས་མ་ཟིན་འགྱུ་བའི་རླུང་དང་བཅས། །གཏན་ལ་འབེབས་པའི་ཡིད་དུ་འཁྲུལ། སེམས་ཀྱིས་རང་ས་མ་ཟིན་མིང་འདོགས་ཞེན་དང་བཅས། །ངེས་པར་འཇོག་པའི་ཡིད་དུ་འཁྲུལ། །འཁྲུལ་ཚུལ་ཡིད་ཀྱི་འཁོར་ལོ་གསུམ་དུ་འཁྲུས། །འབྲས་བུ་རིག་གཟུགས་འོད་གཟུགས་ཤ་གཟུགས་སྨིན། །འཁོར་བདུན་འཁྲུལ་བདུན་བཅུ་བཞི་ལས། །དངོས་པོ་རྐྱེན་སྣང་འཁྲུལ་བ་དང་། །མེད་པ་བློ་བུར་འཁྲུལ་བ་འབྱུང་། །ཞེ་སྡང་སྔར་མེད་ལངས་པ་ལས། །དམྱལ་བའི་གནས་སུ་ཤུགས་ཀྱིས་འཁྲུལ། །ཚ་གྲང་བཙོ་བསྲེག་སྡུག་བསྔལ་འཁྲུལ་བར་སྨིན། །སེར་སྣ་སྔར་མེད་ལངས་པ་ལས། །ཡི་དྭགས་གནས་སུ་ཤུགས་ཀྱིས་འཁྲུལ། །བཀྲེས་སྐོམ་སྡུག་བསྔལ་འཁྲུལ་བར་སྨིན། །གཏི་མུག་སྔར་མེད་རྨོངས་པ་ལས། 
།བྱོལ་སོང་གནས་སུ་ཤུགས་ཀྱིས་འཁྲུལ། །གླེན་ལྐུགས་སྡུག་བསྔལ་འཁྲུལབར་སྨིན། །ཕྲག་དོག་སྔར་མེད་སྐྱེས་པ་ལས། །མི་རྣམས་གནས་སུ་ཤུགས་ཀྱིས་འཁྲུལ། །བརྒྱད་དང་བཅུ་དྲུག་འཁྲུལ་བར་སྨིན། །ང་རྒྱལ་སྔར་མེད་ལངས་པ་ལས ལྷ་མིན་གནས་སུ་ཤུགས་ཀྱིས་འཁྲུལ། །འཐབ་རྩོད་སྡུག་བསྔལ་འཁྲུལ་བར་སྨིན། །འདོད་ཆགས་སྔར་མེད་སྐྱེས་པ་ལས། །ལྷ་ཡི་གནས་སུ་ཤུགས་ཀྱིས་འཁྲུལ། །མི་ཁོམ་བརྒྱད་དུ་འཁྲུལ་བར་སྨིན། །དངོས་པོ་རྐྱེན་སྣང་འཁྲུལ་བར་སྨིན། །འབྱུང་བ་དྭངས་སྙིགས་འབྱེད་དུས་སུ། །སངས་རྒྱས་སེམས་ཅན་ཕྱེ་བ་ལས། །ཕྱི་སྣོད་གླིང་བཞི་རི་རབ་དང་། །ནང་བཅུད་སྐྱེ་འགུལ་གཟུགས་བསྡུས་རྣམས། །ཕ་མར་བཏགས་པས་ཕ་མར་སྣང་། །ཕ་མར་བཟུང་བས་ཕ་མར་ཞེན། །བུ་ཚར་བཟུང་བས་བུ་ཚར་བཏགས། །བུ་ཚར་སྣང་བས་བུ་ཚར་ཞེན། །བཟའ་མི་ཁྱོ་ཆུང་བཏགས་པས་བཟའ་མིར་སྣང་། །བཟའ་མིར་བཏགས་པས་བཟའ་མིར་ཞེན། །ཡུལ་ཁྱིམ་བཏགས་པས་ཡུལ་ཁྱིམ་་སྣང་། །ཡུལ་ཁྱིམ་བཟུང་པས་ཡུལ་ཁྱིམ་ཞེན། །བཏགས་སྣང་ཞེན་བཟུང་དངོས་པོར་འཁྲུལ། །དཔེར་མ་རྨི་ལམ་ནོར་རྫས་བཞིན། །མེད་བཞིན་སྣང་གིན་མེད་པར་བཟུང་། །དེ་བཞིན་འཁྲུལ་པའི་སྣང་བ་ཡང་། །མེད་པའི་ཆོས་ལ་ཡོད་པར་བཟུང་། །མི་བདེན་པ་ལ་བདེན་པར་བཟུང་། །མི་རྟག་པ་རྟགས་པར་བཟུང་། །མིན་ལ་ཡིན་པར་བཟུང་བའི་འཁྲུལ་པ་ཡིས། 
།སྣང་སྲིད་སྐྱེ་༄༅། །འགུལ་དེ་ལས་བྱུང་། །ཁམས་གསུམ་སེམས་ཅན་འཁྲུལ་བར་སྨིན། །སྡུག་བསྔལ་བརྒྱད་ཁྲི་བཞི་སྟོང་སྨིན། །འགྲོ་དྲུག་གནས་ནས་ཐོན་དུས་མེད། །ཅེས་གསུངས་སོ། །རིན་པོ་ཆེ་བདུད་རྩི་བཅུད་ཐིགས་རིགས་དྲུག་གཡང་ས་གཅོད་པའི་རྒྱུད་ལས། །མ་རྟོགས་སེམས་ཅན་འཁྲུལ་ལུགས་བསྟན་པའི་ལེའུ་སྟེ་བཞི་པའོ།། །།དེ་ནས་རང་གསལ་ཁྱེའུ་ཆུང་གིས། །སྐུ་གསུམ་དབྱེར་མེད་སྟོན་པ་ལ། །སེམས་ཅན་མ་རྟོགས་ཁམས་གསུམ་འཁོར་བ་དེ། །འགྲོ་དྲུག་གཡང་ས་བཅད་པ་དང་། །འཁོར་བརྩད་ནས་ཇི་ལྟར་གཅད། །ཅེས་གསོལ་པ་དང་། །སྟོན་པས་འཁོར་ལ་བཀའ་སྩལ་པ། །ང་ཡིས་འཁོར་ལ་རྩད་གཅོད་བཤད། །འཁོར་རྣམས་མ་ཡེངས་གུས་པར་ཉོན། །ཅིག་ཅར་བ་ཡི་གཅད་ལུགས་དང་། །རིམས་ཀྱིས་པ་ཡི་གཅད་ལུགས་སོ། ཅིག་ཅར་བ་ཡི་གཅད་ལུགས་ནི། །དབང་པོ་ཐོད་རྒལ་སྐྱེས་བུ་ཡིས། །རྩད་ནས་གཅད་པ་མི་དགོས་ཏེ། །འཁོར་བར་ངོ་ཤེས་མྱ་ངན་འདས། །དེ་དུས་ཉིད་དུ་མྱ་ངན་འདས། །དཔེར་ན་ཧ་ལ་ནག་པོའི་དུག །སྔགས་ལྡན་མི་འཆི་སྨན་དུ་འགྱུར། །དུག་ཏུ་ངོ་ཤེས་དུག་རྩད་ཆོད། །དབང་པོ་ཡ་རབ་གཅད་ལུགས་སོ། །རིམས་ཀྱི་འཇུག་པའི་གཅད་ལུགས་ནི། །རྣམ་པ་བདུན་དུ་ཤེས་པར་བྱ། །གཅོད་པའི་གཞི་དང་རྒྱུ་དང་ནི། །དུས་དང་རྐྱེན་དང་ངོ་བོ་དང་། །ཚུལ་དང་འབྲས་བུ་བདུན་ཡིན་ནོ། 
།འཕོ་འགྱུར་སྐྱེ་འགག་མེད་པར་རྟོགས། །འཁོར་བའི་ཀུན་གཞི་རྩད་ནས་བཅད། །འོད་ལ་རྩལ་སྣང་ཟེར་ཐིམ་པས། །འོད་ལ་ཟེར་ཐ་མི་རངས་ཟིན། །གཞི་མོའི་འཁྲུལ་པ་རྩད་ནས་བཅད། ཁྲེས་པས་མུན་པ་བསལ་བྱས་པས། །འཁོར་བའི་རྒྱུ་ནི་རྩད་ནས་གཅོད། །རིག་པ་གནས་པའི་དོན་རིག་པས། །འཁྲུལ་རྒྱུ་མ་རིག་རྩད་ནས་བཅད། །དུས་གསུམ་དབྱེར་མེད་གཅིག་རྟོགས་པས། །འཁོར་བའི་དུས་ནི་རྩད་ནས་བཅད། གང་སྐྱེས་དུས་སུ་རང་ས་ཉིན། །འཁྲུལ་བའི་དུས་ནི་རྩད་ནས་བཅད། །གཡོ་འགུལ་མེད་པའི་དོན་རྟོགས་པས། །འཁྲུལ་པའི་རྐྱོན་ནི་རྩད་ནས་བཅད། །ང་བདག་གཟུང་འཛིན་རང་སངས་པས། འཁོར་བའི་ངོ་བོ་རྩད་ནས་བཅད། །ཆོས་ཉིད་མ་བུ་ངོ་སྤྲོད་པས། །འཁྲུལ་བའི་ངོ་བོ་རྩད་ནས་བཅད། །ངོ་བོ་རང་བཞིན་ཐུགས་རྗེ་ལས། །སྐུ་གསུམ་རྒྱལ་བའི་ཞིང་ཁམས་ཤར། །ཁམས་གསུམ་འཁོར་བ་རྩད་ནས་བཅད། །རིག་པའི་རྩ་བ་ཆོད་པས་ནི། །ཀུན་ཚོལ་འཁྲུལ་བ་རྩད་ནས་བཅད། །ཡིད་རྩད་འགྱུ་བ་རྩད་ཆོད་པས། །གཏན་ལ་འབེབས་པའི་འཁྲུལ་རྩད་བཅད། །སེམས་ཀྱི་མིང་བཏགས་ཞེན་ཆོད་པས། །ངེས་པར་འཇོག་པའི་ཡིད་འཁྲུལ་རྩད་ནས་བཅད། །གཅོད་པའི་འབྲས་བུ་འཁྲུལ་བ་བཅད། །མྱ་ངན་འདས་པའི་བདུན་གཅོད་དང་། །འཁྲུལ་པ་གཅོད་པའི་བདུན་པོ་ཡིས། །ཟུང་བདུན་ཡ་ནི་བཅུ་བཞི་ཡིས། །རྒྱུད་པ་རིམས་ཀྱིས་འཁྲུལ་པ་དང་། 
།དངོས་པོ་༄༅། །རྐྱེན་སྣང་འཁྲུལ་པ་དང་། །མེད་པ་བློ་བུར་འཁྲུལ་པ་གསུམ། །བཏགས་སྣང་བཟུང་ཞེན་འཁྲུལ་པ་གསུམ། །འཁྲུལ་སྣང་ཐམས་ཅད་རྩད་ནས་བཅད། །མེ་ལོང་ལྟ་བུའི་ཡེ་ཤེས་ཀྱིས། །ཞེ་སྡང་ཀུན་གྱི་རྩད་ཆོད་པས། །དམྱལ་བར་སྐྱེ་བའི་གཡང་ས་ཆོད། །མཉམ་པ་ཉིད་ཀྱི་ཡེ་ཤེས་ཀྱིས། །ང་རྒྱལ་རང་བཞིན་རྩད་ཆོད་པས། །ལྷ་མིན་སྐྱེ་བའི་གཡང་ས་ཆོད། །སོ་སོར་རྟོགས་པའི་ཡེ་ཤེས་ཀྱིས། །འདོད་ཆགས་ངོ་བོ་རྩད་ཆོད་པས། །ལྷ་རུ་སྐྱེ་བའི་གཡང་ས་ཆོད། །བྱ་བ་ནན་ཏན་ཡེ་ཤེས་ཀྱིས། །ཕྲག་དོག་ངོ་བོ་རྩད་ཆོད་པས། །མི་རུ་སྐྱེ་བའི་གཡང་ས་ཆོད། །ཆོས་ཀྱི་དབྱིངས་ཀྱི་ཡེ་ཤེས་ཀྱིས། །གཏི་མུག་མ་རིག་རྩད་ཆོད་པས། །བྱོལ་སོང་སྐྱེ་བའི་གཡང་ས་ཆོད། །ཆགས་མེད་ཡེ་ཤེས་ཀུན་ཁྱབ་ཀྱིས། །སེར་སྣའི་ངོ་བོ་རྩད་ཆོད་པས། །ཡི་དྭགས་སྐྱེ་བའི་གཡག་ས་ཆོད། །དེ་ལྟར་ཡེ་ཤེས་རྣམ་ལྔ་ཡིས། །འགྲོ་དྲུག་གཡང་ས་རྩད་ནས་བཅད། །ཞེ་སྡང་ལོངས་སྤྱོད་རྫོགས་པའི་སྐུ། །དམྱལ་བའི་ཚ་གྲང་མིང་ཡང་མེད། །སེར་སྣ་ཆེན་པོ་བྱང་ཆུབ་སེམས། །ཡི་དགས་བཀྲེས་སྐོམ་མིང་ཡང་མེད། །གཏི་མུག་ཆེན་པོ་ཆོས་ཀྱི་སྐུ། །བྱོལ་སོང་གླེན་ལྐུག་མིང་ཡང་མེད། །ཕྲག་དོག་ཆེན་པོ་བྱང་ཆུབ་སེམས། །མིར་སྐྱེ་བ་ཡི་སྡུག་བསྔལ་མིང་ཡང་མེད། །འདོད་ཆགས་ཆེན་པོ་སྤྲུལ་པའི་སྐུ། །ལྷར་སྐྱེ་མི་ཁོམ་སྡུག་བསྔལ་མིང་ཡང་མེད། །ང་རྒྱལ་ཆེན་པོ་དབྱེར་མེད་སྐུ། 
།ལྷ་མིན་འཐབ་རྩོད་སྡུག་བསྔལ་ཡང་མེད། །སྣང་བ་ཡིད་ལ་མ་བྱས་གཟུགས་ཁམས་ལྷར་མི་སྐྱེ། །སྟོང་པ་ཡིད་ལ་མ་བྱས་འདོད་ཁམས་ལྷར་མི་སྐྱེ། །སྐྱེ་མེད་ཡིད་ལ་མ་བྱས་གཟུགས་མེད་ལྷར་མི་སྐྱེ། །ཡིད་ཀྱི་འཁྲུལ་རྩད་ཆོད་པས་གཡོ་མེད་སྐྱེ་འགག་མེད། །སེམས་ཀྱི་འདོད་ཞེན་མེད་པས་བདེ་བའི་མཆོག །རིག་མེད་གསལ་གདངས་རྟོགས་པས་ཆོས་སྐུ་གཅེར་མཐོང་འགྱུར། །མཐོང་བ་དེ་ལ་ངོས་བཟུང་མེད། །མེད་པ་དེ་ཀ་མཐོང་བ་ཡིན། །གཅད་བྱ་གཅོད་བྱེད་གཉིས་མེད་པར། །འཁྲུལ་སྣང་འཁོར་བ་ཐམས་ཅད་རྩད་ནས་བཅད། །ཅེས་གསུངས་སོ། །རིན་པོ་ཆེ་བདུད་རྩི་བཅུད་ཐིགས་རིག་དྲུག་གཡང་ས་གཅོད་པའི་རྒྱུད་ལས། །འཁོར་བ་རྩད་ནས་གཅོད་པའི་ལེའུ་སྟེ་ལྔ་པའོ།། །།དེ་ནས་རང་གསལ་ཁྱེའུ་ཆུང་གིས། །སྐུ་གསུམ་དབྱེར་མེད་སྟོན་པ་ལ། །འབྲས་བུ་ཐོབ་ལུགས་ཇི་ལྟར་ལགས། །ཞེས་གསོལ་པ་དང་། །སྟོན་པས་འཁོར་ལ་བཀའ་སྩལ་པ། །བརྒྱད་ཁྲི་བཞི་སྟོང་ཐེག་པ་དེ། །དེ་ཡི་འབྲས་བུ་ངས་མ་བཤད། །སྤངས་ནས་ཐོབ་པའི་འབྲས་བུ་ངས་མ་བཤད། །བསྒྲུབས་ནས་གྲུབ་པའི་འབྲས་བུ་ངས་མ་བཤད། །འདོད་པས་བསྒྲུབས་པའི་འབྲས་བུ་ངས་མ་བཤད། །རེ་དོགས་འབྲས་བུ་ངས་མ་བཤད། །ཐོག་མ་མེད་པའི་དུས་མཐའ་ནས། །རང་ལ་རང་ནས་ཡོད་པ་ཡིན། །རང་ངོ་ཤེས་ཤིང་རྟོགས་པས་མཆོག །སྐུ་གསུམ་རང་ལ་ཡོད་རྟོགས་ནས། 
།འདུ་འབྲལ་༄༅། །མེད་ན་འབྲས་བུ་ཡིན། །བསམ་དུ་མེད་ཅིང་བློ་ལས་འདས། །སྐྱེ་མེད་ཆོས་སྐུ་རང་སེམས་རྟོགས། །སྐྱེ་བ་མེད་ཅིང་འགག་པ་མེད། །ལོངས་སྤྱོད་རྫོགས་སྐུ་རང་སེམས་རྟོགས། །དྲན་མེད་ཡིད་ལ་བྱ་བ་མེད། །ཐུགས་རྗེ་སྤྲུལ་སྐུ་རང་སེམས་རྟོགས། །འབྲས་བུ་ངོ་བོ་སངས་རྒྱས་སོ། ། མ་རིག་སངས་པས་ཡེ་ཤེས་རྒྱས། །རྣམ་རྟོགས་སངས་པས་ཆོས་ཉིད་རྒྱས། །འཁྲུལ་པ་སངས་པས་འཆར་སྒོ་རྒྱས། །སེམས་ཅན་སངས་པས་བྲརྙ་རྒྱས། །འཁོར་བ་སངས་པས་མྱང་འདས་རྒྱས། །འཕོ་འགྱུར་སངས་པས་འཀྱུར་མེད་རྒྱས། །བྱ་རྩལ་སངས་པས་བྱར་མེད་རྒྱས། །རེ་ཞིག་སངས་རྒྱས་འབྲས་བུ་རྟགས། །ཞེས་གསུངས་སོ། །རིན་པོ་ཆེ་བདུད་རྩི་བཅུད་ཐིགས་རིགས་དྲུག་གཡང་ས་གཅོད་པའི་རྒྱུད་ལས། །འབྲས་བུ་ཐོབ་ཚུལ་བསྟན་པའི་ལེའུ་སྟེ་དྲུག་པའོ།། །།དེ་ནས་རང་གསལ་ཁྱེའུ་ཆུང་གིས། །སྐུ་གསུམ་དབྱེར་མེད་སྟོན་པ་ལ། །དེ་ལྟར་འབྲས་བུ་ཐོབ་ནས་ཀྱང་། །མི་འགྱུར་གདེང་གིས་ཅི་ལྟར་ཟིན། །ཅེས་གསོལ་པ་དང་། །སྟོན་པས་འཁོར་ལ་བཀའ་སྩལ་པ། །འགྱུར་མེད་སྐྱེ་མེད་ཆོས་སྐུའི་ཀློང་དཀྱིལ་དུ། །རྩལ་སྣང་རིག་པ་ཡིད་ཀྱི་བུ་ཐིམ་པས། །མ་བུ་ངོ་ཕྲད་དབྱེར་མི་ཕྱེད། །ཆོས་ཉིད་མ་དང་ཕྲད་པས་དབྱེར་མེད་གདེང་གིས་ཟིན། །ཡེཤེས་རང་ས་ཟིན་པས་འཁྲུལ་མེད་གདེང་གིས་ཟིན། །རྣམ་རྟོག་རང་སར་གྲོལ་བས་རྟོག་མེད་གདེང་གིས་ཟིན། 
།སྙིང་པོ་ཀློང་ནས་ཤར་བས་འགྱུར་མེད་གདེང་གིས་ཟིན། །འབྱུང་བ་མ་ལ་ཞ་བས་སྐྱེ་མེད་གདེང་གིས་ཟིན། །ཆོས་སྐུ་བློ་ལས་འདས་པས་དངོས་མེད་གདེང་གིས་ཟིན། །ལོངས་སྐུ་བསལ་དུ་མེད་པས་འགྱུར་མེད་གདེང་གིས་ཟིན། །སྤྲུལ་སྐུ་ཡིད་ལ་བྱར་མེད་གཉིས་མེད་གདེང་གིས་ཟིན། །ཆོས་རྣམས་རང་བཞིན་མེད་པས་སྟོང་པའི་གདེང་གིས་ཟིན། །ཐམས་ཅད་གཉིས་སུ་མེད་པས་དབྱེར་མེད་གདེང་གིས་ཟིན། །བྱ་རྩལ་རྩོལ་བསྒྲུབ་འདས་པས་བྱར་མེད་གདེང་གིས་ཟིན། ། ཅེས་གསུངས་སོ། །རིན་པོ་ཆེ་བདུད་རྩི་བཅུད་ཐིག་རིགས་དྲུག་གཡང་ས་གཅོད་པའི་རྒྱུད་ལས། །འབྲས་བུ་གདེང་ཟིན་བསྟན་པའི་ལེའུ་སྟེ་བདུན་པའོ།། །།དེ་ནས་རང་གསལ་ཁྱེའུ་ཆུང་གིས། །སྐུ་གསུམ་དབྱེར་མེད་སྟོན་པ་ལ། །མཚན་དང་གཏད་རྒྱ་ཇི་ལྟ་བུ། །ཞེས་གསོལ་པ་དང་། །སྟོན་པས་འཁོར་ལ་བཀའ་སྩལ་པ། །དགོས་འདོད་མ་ལུས་འབྱུང་བའི་ཕྱིར། །རིན་ཆེན་བཅུད་ཀྱི་རྒྱུད་ཡིན་ནོ། །སེམས་ཉིད་བདུད་རྩི་བཅུད་འཐིགས་པས། །བདུད་རྩི་བཅུད་འཐིགས་རྒྱུད་ཡིན་ནོ། །ཁམས་གསུམ་འགྲོ་དྲུག་རྩད་གཅོད་ཕྱིར། །གཡང་ས་གཅོད་པའི་རྒྱུད་དུ་ཟུང་། །རིགས་དྲུག་གཡང་ས་གཅོད་པའི་རྒྱུད་ཆེན་འདི། །རང་རྒྱུད་བཟང་ཞིང་དད་པ་ཆེ། །དམ་ཚིག་གཞུང་བསྲུང་རྣམ་སྨིན་འཛེམ། །མན་ངག་གསང་ཚིག་ཐུབ་པ་དང་། །རིན་ལ་སོགས་འདོད་པའི་ཡོན། །མ་ཆགས་སེར་སྣ་མེད་པ་དང་། 
།རིན་༄༅། །ཆེན་སྣོད་ལྡན་དེ་ལ་བཤད། །ཅེས་གསུངས་སོ། །རིན་ཆེན་བདུད་རྩི་བཅུད་ཐིགས་རིགས་དྲུག་གཡང་ས་གཅོད་པའི་རྒྱུད་ལས། །མཚན་དང་གཏད་རྒྱ་བསྟན་པའི་ལེའུ་སྟེ་བརྒྱད་པའོ།། །།རིན་པོ་ཆེ་བདུད་རྩི་ཐིགས་རིགས་དྲུག་གཡང་ས་བཅོད་པའི་རྒྱུད་རྫོགས་སོ།། །།བཀའ་རྒྱ། །ཟབ་རྒྱ། །གཏེར་རྒྱ། །སཛུམཧྭགུཛྲཡ། །རྒྱ་གར་གྱི་གུ་རུ་པདྨ་སམ་བྷ་ལ། །བོད་ཀྱི་ལོ་ཙ་བ་ཀ་བ་དཔལ་བརྩེགས་ཀྱིས་ཞུས་ཤིང་བསྒྱུར་ཏེ་གཏན་ལ་ཕབ་པའོ། །ཚིག་ལ་དོན་མེད་བོད་བན་རྣམས། །སྤེལ་བའི་གནས་མེད་གཏེར་དུ་སྤོས། །ལས་ཅན་ཅིག་གིས་འདི་རྙེད་པར་ཤོག།༄་། །རྒྱ་གར་སྐད་དུ། །བོད་སྐད་དུ། །རིན་པོ་ཆེ་གསེར་གྱི་ཉིམས་མ་རིག་གཏི་མུག་ཀ་དག་ཡེ་ནས་སངས་རྒྱས་རྒྱུད། །དམ་པ་དང་པོའི་སངས་རྒྱས་དེ་ཁོ་ན་ཉིད་ཀྱི་སངས་རྒྱས་ལ་ཕྱག་འཚལ་