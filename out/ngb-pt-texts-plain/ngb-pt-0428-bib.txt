{page}༄༅། །དབང་ཐོབ་པ་ཡིས། །ཐམས་ཅད་ཟིལ་གྱིས་གནོན་པ་ཡང་། །གཟེར་བུ་ཉི་ཤུ་རྩ་ལྔ་སྟེ། །མི་འགྱུར་མངོན་དུ་ཤར་བ་ཡང་། །ཀུན་ལ་ཁྱབ་ཅིང་ཐམས་ཅད་སྣུམ། །ངོ་བོ་ཉིད་ནི་དབྱེར་མེད་ཀྱང་། །འཁྲུལ་པ་རྣམས་ལ་མི་སྣང་བས། །ཡང་གསང་ཐུགས་ཀྱི་གཏེར་ཆེན་འདི། །ཕལ་ལ་སྤྲོ་བར་མ་གསུངས་སོ། །བྱང་ཆུབ་ཀྱི་སེམས་མི་འགྱུར་བའི་ཐིག་ལེ་ཏིག་རྫོགས་སོ།། །།༄༅། །བཅོམ་ལྡན་འདས་དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །ནམ་མཁའི་རྒྱལ་པོ་ཡེ་ཤེས་ཆོས་ཀྱི་སྐུ། །སེམས་ཉིད་ཆོས་སུ་འགྱུར་བས་བདེ་བ་སྟེ། །ཆོས་ཉིད་བསམ་དུ་མེད་པས་ནམ་མཁའ་ཆེ། །ནམ་མཁའ་བསམ་དུ་མེད་པས་རྒྱལ་བའི་བདག །བསམ་དུ་མེད་པའི་ནམ་མཁའ་དེ་ཉིད་ལས། །མི་དམིགས་རྒྱལ་བའི་དགོངས་པ་རང་ལ་ཤར། །ནམ་མཁའ་མཚན་ཉིད་ཀུན་ལས་འདས་པ་ནི། །ནམ་མཁའ་ལ་ཡང་ནམ་མཁའ་བརྗོད་དུ་མེད། །ནམ་མཁའ་དེ་ཉིད་བསྒོམ་དུ་མེད་པ་ནི། །མི་བརྗོད་བསམ་དུ་མེད་པ་བསྒོམ་པ་སྟེ། །བརྗོད་དང་བསམ་པ་ཀུན་ལས་འདས་པ་ནི། །དུས་གསུམ་རྒྱལ་བའི་དགོངས་པ་དེ་ཉིད་ཡིན། །ནམ་མཁའ་ལུས་མེད་ནམ་མཁའ་སེམས་དང་བྲལ། །མཉམ་དང་མི་མཉམ་ནམ་མཁར་བརྗོད་ལས་འདས། །ནམ་མཁའ་མེད་པས་ནམ་མཁའ་ཁྱབ་པའང་མེད། །དེ་ཉིད་མཚན་མ་འདི་ཞེས་མི་ནུས་སོ། །ཚིག་མེད་ཀུན་ཁྱབ་བརྗོད་པའི་སྒྲ་དང་བྲལ། 
།དགེ་སྡིག་དབུས་མཐའ་སྙིང་པོ་ག་ལ་ཡོད། །ཡུལ་དང་དབང་པོའི་སྤྱོད་ཡུལ་མེད་པ་ལ། །རྒྱུ་འབྲས་སྒྱུ་མའི་སྤྱོད་པས་རང་རིག་འཁྲུལ། །ཚིག་མེད་ཚིག་ཕྱིར་འབྲང་བའི་དོན་མེད་པས། །གང་དག་སྒྱུ་མའི་འགྲོ་དོན་སྤྱོད་པ་ཡང་། །ཆ་ཤས་རིམ་པར་རྟོགས་པ་སྐྱེད་པ་ནི། །འོག་ནས་གོང་དུ་རྩོལ་བ་གཡང་ས་ཆེ། །ཚིག་བྲལ་དེ་ལ་རྟག་དང་ཆད་མེད་པས། །ཏིང་འཛིན་ཆེ་བའི་ལུང་སྟེ་ངེས་པའི་དོན། །མ་སྐྱེས་མི་འགག་ཡེ་ནས་མཉམ་པ་ལ། །མཚོན་དུ་མེད་པའི་ཐིག་ལེ་རྒྱལ་བའི་ཐུགས། །དེ་ལ་མཚོན་ཕྱིར་རྒྱལ་བས་གང་གསུངས་པ། །མཚོན་ཅིང་རྟོགས་པར་བྱེད་པ་དེ་ཉིད་ཀྱང་། །ཚད་མར་གཟུང་ཞིང་རྟོགས་པ་སྐྱེ་མོད་ཀྱང་། །དེ་བས་མཚོན་མེད་སེམས་ནི་རྒྱུད་ཁ་འཁོར། །ཏིང་འཛིན་བདེ་བའི་རོལ་ཆགས་པ་ཡང་། །ཡོད་མེད་རྒྱུ་ལ་མི་ལྟོས་ཆོས་ཉིད་ནི། །ཞི་བའི་གནས་ལ་མྱ་ངན་མི་འདའ་ཞིང་། །སྤྱོད་ཡུལ་སྣང་བ་འགེགས་པ་གཡང་ས་ཆེ རང་སེམས་མ་བཅོས་ཡེ་ནས་ཆོས་ཉིད་ལ། །ཏིང་འཛིན་སྒྱུ་མའི་སྦྱོང་བ་རྩོལ་བའི་གནད། །རང་བྱུང་ཡེ་ཤེས་དབང་ལ་མི་བརྟེན་པས། །རེ་ཞིང་དོགས་པའི་མཚན་མ་རྣམ་པར་ཞི། །ནམ་མཁའི་མཐའ་ལྟར་ཀུན་ལ་ཁྱབ་པ་ན། །བྱང་ཆུབ་ལྟ་བའི་ཡོན་ཏན་དེ་ཉིད་དེ། །མཐོང་ཐོས་ཕྱོགས་ལས་འདས་པའི་ནམ་མཁའ་ནི། །ཞི་བའི་གནས་ལ་རྟག་ཆད་ཡེ་ནས་མེད། །ཀུན་ལ་ཁྱབ་པས་རྟག་པའི་ངོ་བོར་བྲལ། 
།གཅིག་པས་དབྱེར་མེད་ཐ་སྙད་ཆད་པ་༄༅། །མེད། །སྐྱེ་འཇིག་མེད་ཕྱིར་རྟག་མཐའ་ཡེ་ནས་མེད། །སྐུ་གསུམ་ཐུགས་ལས་འདས་བས་ཆེ་བའི་མཆོག །ཐ་ཚིགས་ཡུལ་ལས་འདས་པས་ཉམས་པ་མེད། །སྔགས་དང་ཕྱག་རྒྱ་བྲལ་བས་འགྱུར་བ་མེད། །སྒོ་ཕུགས་ཡངས་དོག་མེད་པས་རྒྱ་ཆེན་ནང་པ་ཉིད། །ཕྱི་ནང་ཀུན་ལས་འདས་པས་གསང་བའི་སྙིང་པོ་ཉིད། །བདེ་དང་སྡུག་བསྔལ་མེད་པས་མཉམ་པའི་སྙིང་པོ་ཉིད། །འབྱུང་འཇུག་འཇིགས་པ་མེད་པས་ཡངས་ནས་ཀློང་། །འདུ་འབྲས་དུས་ལས་འདས་པས་ཡངས་དོག་སྦྱིན་པའི་གཟུངས། །སེམས་ཉིད་ཆོས་ཀྱི་དབྱིངས་པས་ཐམས་ཅད་ནམ་མཁའི་སྐུ། །རྣམ་རྟོག་གྲངས་ལས་འདས་པས་ཡེ་ཤེས་ཆེན་པོའི་ཞལ། །གདོད་ནས་ཞི་བས་འོད་གསལ་ལྷུན་གྱིས་གྲུབ་པ་ལ། །སྙིང་པོ་བྱང་ཆུབ་དོན་ལ་ཅིས་ཀྱང་བཅོས་སུ་མེད། །འགྱུར་མེད་ཆགས་པའི་ཡུལ་ལས་འདས་པ་ལ། །སངས་རྒྱས་ཡེ་ཤེས་ངོ་བོར་མཚོན་དུ་མེད། །འབྱུང་འཇུག་མེད་པས་དབང་པོ་ཡུལ་ལས་འདས། །མཚན་མ་འཇིལ་བའི་སྐུ་ནི་མི་གནས་ཡེ་ནས་དག །བཟའ་བའི་ཡུལ་མེད་བཙལ་བའི་དབང་པོས་སྟོང་། །ཐམས་ཅད་རོ་གཅིག་དབྱེར་མེད་བདེ་བའི་དབྱིངས། །དུས་གསུམ་མཉམ་པ་ཉིད་ལ་འབྱུང་འཇུག་མེད། །མི་ལེན་འཛིན་དང་ཡེ་ནས་བྲལ་བ་ལ། །ཀུན་གྱི་བདག་ཉིད་དུས་གསུམ་དབྱིངས་མི་གཡོ། །ཀུན་ནས་ཕྱོགས་ཆ་མེད་པར་གནས་པ་ནི། 
།དུས་གསུམ་བདག་ཉིད་རྡོ་རྗེ་སེམས་དཔའ་ཆེ། །ལྟ་བ་འདི་མེད་སྤྱོད་པ་སྒྱུ་མས་བཅིངས། །ཕྱིན་ཅི་ལོག་དང་མ་ལོག་བྱང་ཆུབ་སྟེ། །རྣམ་རྟོག་གཉིས་ཀྱི་མཐའ་ལས་འདས་པ་ནི། །བསམ་དང་བྲལ་བའི་བྱང་ཆུབ་སེམས་ཆེན་པོ། །ནམ་མཁའ་ལྟ་བུའི་བྱང་ཆུབ་སེམས་ཉིད་ནི། །ཡོད་མེད་དབུ་མར་མི་དམིགས་བརྗོད་དུ་མེད། །ནམ་མཁའ་ཙམ་དུའང་བརྗོད་དུ་མེད་པ་ལ། །ཚིག་དང་ནམ་མཁའ་སུ་ཡིས་ཚིག་ཏུ་བརྗོད། །སེམས་དང་ཚིག་ལས་འདས་པའི་སྦྱོར་བ་ནི། །མངོན་སུམ་མི་གནས་ཡེ་ནས་སྟོང་པས་དབེན། །ཡེ་ཤེས་དེ་ཉིད་ཀུན་ཏུ་གསལ་བ་ན། །ཐམས་ཅད་རྣམ་པར་དག་པར་གཅིག་པའི་ཕྱིར། །ལས་དང་མཚན་ཉིད་སོ་སོར་མ་ངེས་པས། །གཅིག་དང་དུ་མའི་མཐའ་ལས་འདས་པའོ། །ཆོས་ཀྱི་དབྱིངས་ཉིད་ཡུལ་ལས་འདས་མོད་ཀྱང་། །འཛིན་པ་མེད་པའི་མཚན་ཉིད་ཀུན་ལ་བཀྲ། །གཟུགས་ཀྱི་མཚན་ཉིད་ཡེ་ནས་མཐོང་བ་གང་། །རྟོག་པའི་མཚན་ཉིད་མེད་ན་དམིགས་པ་གང་། །གཞའ་ཚོན་སྒྱུ་མས་འཕགས་པའི་སྐུ་བསྐྱེད་དེ། །བསྟི་གནས་སྒྱུ་མས་རེ་བའི་རྩོལ་བ་ཡང་། །རྣམ་དག་ལམ་ཆེན་ལྷུན་གྱིས་གྲུབ་པ་ལ། །བསོད་ནམས་མེད་ཀྱང་འགྲུབ་ཅེས་རྒྱལ་བས་གསུངས། །ཆོས་ཀྱི་དབྱིངས་ནི་མི་བསྐྱོད་གནས་ཆེ་བ། །ཀུན་ལ་ཁྱབ་པས་སྒྲ་མེད་ཚིག་ལས་འདས། །སྤྲུལ་པ་མང་པོ་རྒྱ་མཚོའི་ཚོགས་ཆེན་གྱིས། །བྱ་མེད་དོན་ལས་རྡུལ་ཙམ་བསྐྱོད་མི་ནུས། 
།ཞི་ལ་ཕྲ་སྟེ་༄༅། །མངོན་དུ་རྙེད་པ་དཀའ་འོ། །རྟོག་གེ་སྤྱོད་ཡུལ་འཁྲུལ་ལས་ཤེས་མི་ནུས། །བསྐྱོད་དང་མི་བསྐྱོད་རྟོག་པ་མེད་པ་ནི། །མཚན་ཉིད་ནམ་མཁའ་ལས་ཀྱང་འདས་པའོ། །ཡེ་ནས་ལྷུན་གྱིས་གྲུབ་པའི་ཐབས་ཆེན་ལ། །རྒྱུ་བཅོས་རྟོག་པས་གྲུབ་པར་མི་འགྱུར་ཏེ། །སྤྱོད་པའི་སྒོ་དང་མཐའ་ལས་འདས་པ་ལ། །ལོག་རྟོག་འཁྲུལ་པས་བསྲུང་དུ་ག་ལ་ཡོད། །མཚན་ཉིད་མེད་པའི་ཐིག་ལེ་ཆེན་པོ་ནི། །སྤྲུལ་པ་སྒྱུ་མ་ཙམ་དུ་སྣང་བ་ཡང་། །ཆོས་ཉིད་དབྱིངས་ལས་དབྱེ་བསལ་མི་འཇུག་པས། །སྒྱུ་མའི་ལམ་དུ་རྒྱལ་བས་ཡོངས་མ་བསྔགས། །མི་གནས་ཆོས་སྐུ་བརྗོད་ལས་འདས་པ་ནི། །དབུ་མ་ཙམ་དུའང་ཡེ་ནས་མི་གནས་པས། །དེ་བཞིན་བདེ་བའི་ཡེ་ཤེས་མཐའ་ཀླགས་ཀྱང་། །སྣང་དང་བརྗོད་པའི་མཐའ་ལས་འདས་པའོ། །བྱང་ཆུབ་སེམས་ནམ་མཁའི་རྒྱལ་པོ་རྫོགས་སོ།། །། ༄༅། །རྒྱ་གར་སྐད་དུ། མསྐྲུ་སུ་ཁ། བོད་སྐད་དུ། བདེ་འཇམ།བཅོམ་ལྡན་འདས་རྡོ་རྗེ་བདེ་བ་ཆེན་པོ་ལ་ཕྱག་འཚལ་ལོ། །བདེ་འཇམ་དབྱིངས་ཕྱུག་སྡུག་བསྔལ་བྷ་ག་ལ། །དབྱེར་མེད་ལྷུན་རྫོགས་ཐིག་ལ་དབྱིང་ཉིད་ཆེ། །བསྐྱོད་པ་མི་མངའ་ཡེ་ནས་རིན་པོ་ཆེ། །བྱ་བ་མེད་པར་ལྷུན་རྫོགས་ཐིག་ལེ་ཆེ། །ཐམས་ཅད་མ་བཀག་དབྱེར་མེད་བདག་ཉིད་ཆེ། །སྐྱེ་མེད་དབྱིངས་ལས་ཐམས་ཅད་འགགས་ཤིང་། །དུས་གསུམ་འདུ་འབྲལ་མེད་པའི་གསལ་བ་ཡང་། 
།དོན་དམ་ཀློང་དུ་གྱུར་པས་སེམས་དཔའ་ཆེ། །རྒྱུ་ལས་བསྒྲུབ་ཏུ་མེད་པས་ཡེ་ནས་གནས། །བཙལ་དུ་མེད་པས་བོད་པ་མངོན་སུམ་དབྱིངས། །སྨོན་དུ་མེད་པས་ཐམས་ཅད་རང་ལ་རྫོགས། །ཐ་སྙད་མེད་པས་རྣལ་འབྱོར་ཆེན་པོའི་བདག །གོ་འཕང་མེད་པས་ལྟ་བ་ཀུན་གྱི་དབྱིངས། །འདུལ་བའི་ལས་རྣམས་ཐམས་ཅད་ཅི་སྤྱད་ཀྱང་། །རོལ་པ་ཉིད་ལས་མཉམས་ཤིན་ཏུ་བདེ། །ཐིག་ལེ་ཉིད་པས་སྤང་དུ་མེད་པའི་ཕྱིར། །རྩ་བའི་འདོད་ཆགས་ཞེ་སྡང་གཏི་མུག་ཀྱང་། །སྤང་དུ་མེད་པས་བྱང་ཆུབ་ཆེན་པོའི་ལམ། །བསམ་དུ་མེད་པའི་ཡེ་ཤེས་གསལ་པ་ནི། །རྣམ་གྲངས་མེད་པས་དབྱིང་ཉིད་བདག་པོའི་ཀློང་། །གཟུགས་རྣམས་མེད་པས་བྱང་ཆུབ་སྙིང་པོའི་སྐུ། །རྣམ་རྟོག་ཞི་བས་ཁྱད་པར་ཡེ་ཤེས་ཆེ། །གདོད་ནས་མ་བསྐྱེད་པ་ནི་དངོས་གྲུབ་སྟེ། །འཆི་བ་མེད་པས་བདུད་རྩིའི་དབྱིངས། །ཐིག་ལེ་ཡེ་ནས་གསལ་བའི་དམ་ཚིག་ལ། །ཐ་ཚིག་མིང་དུ་བཏགས་པ་མེད། །རི་རབ་རྩེ་ནས་ཉི་མ་སྟོང་ཤར་བས། །ཡེ་ཤེས་ཐུགས་ཀྱི་ཉི་མ་གཅིག་ཤར་དྲོ། །རང་ལ་ཐམས་ཅད་ཤར་བའི་འོད་ཟེར་ནི། ་།ར་བ་ཉིད་ན་དུས་གསུམ་ནུབ་པ་མེད། །མི་གནས་དམིགས་སུ་མེད་པས་གསལ་བ་ནི། །བསྒོམ་དུ་མེད་ཉིད་བསྒོམ་དུ་མེད་པས་བདེ། །ཡེ་ནས་མ་བསྒོམསཇིབཞིན གསལབཡང་། །བསྒོམས་པས་གཞན་ནས་རྒྱལ་བའི་ཆོས་མི་རྙེད། །རྡོ་རྗེ་ཉི་མ་དབྱིངས་ནས་ཤར་བ་ཡིས། །ཐམས་ཅད་ཀུན་ཀྱང་དེ་བཞིན་ཉིད་དུ་