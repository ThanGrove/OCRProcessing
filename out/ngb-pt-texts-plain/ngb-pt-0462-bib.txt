{page}༄༅། །བཅོམ་ལྡན་འདས་མྱ་ངན་མེད་པའི་དཔལ་ལ་ཕྱག་འཚལ་ལོ། །གཞི་རྩ་མེད་པའི་ཆོས་ཉིད་བྱང་ཆུབ་སེམས། །ཟབ་ཅིང་ཕྲ་བས་དཔག་པའི་ཡུལ་ལས་འདས། །ཡངས་ཤིང་ཁྱབ་པས་ནམ་མཁའི་མཐའ་དང་མཉམ། །སྦོམ་ཞིང་རགས་པས་སྣང་སྲིད་དབང་དུ་བསྡུས། །དེ་འདྲའི་ཆོས་སྐུ་བླ་མེད་བྱང་ཆུབ་སེམས། །མ་བྱུང་མ་སྐྱེས་འོད་ཀྱི་སྙིང་པོ་ཅན། །འགྲོ་བ་ཡོངས་ཀྱི་དཔལ་མགོན་བྱང་ཆུབ་སེམས། །སྒྲ་དང་ཐ་སྙད་ཚིག་གི་སྤྱོད་ཡུལ་མེད། །དཔག་མེད་བསམ་འདས་མི་གནས་མྱ་ངན་འདས། །དོན་གྱི་སྙིང་པོ་བླ་མེད་བྱང་ཆུབ་སེམས། །སྨྲ་བསམ་བརྗོད་མེད་རིག་པས་ཕ་རོལ་ཕྱིར། །མི་སྐྱེ་མི་འགག་རང་རིག་བྱང་ཆུབ་སེམས། །མི་གནས་བདག་མེད་ཡེ་ནས་རྣམ་པར་དག །མ་བཅོས་ལྷུན་གྲུབ་བདེ་ཆེན་སྙིང་པོ་མཆོག །སྤྱིར་ཡང་སྣང་བ་བདེ་ཆེན་ལོངས་སྤྱོད་སྐུ། །རང་བྱུང་ཡེ་ཤེས་སྤྲུལ་སྐུ་བྱང་ཆུབ་སེམས། །བདག་མེད་སྤྲོས་བྲལ་དོན་དམ་ལྷུན་གྱིས་རྫོགས། །ཉག་གཅིག་མ་འགགས་སྙིང་པོ་བྱང་ཆུབ་སེམས། །མ་སྐྱེས་དབྱིངས་ནས་རང་བྱུང་ཀུན་ལ་ཁྱབ། །མཁའ་ལྟར་དངོས་མེད་ཞི་བ་གཅིག་ཏུ་གྲགས། །ཉི་མའི་སྙིང་པོ་དངོས་མེད་མྱ་ངན་འདས། །རང་བྱུང་འགག་མེད་སྐར་ཚོགས་གྲངས་མང་ཡང་། །བདག་ཉིད་ཆེན་པོ་མི་འགྱུར་བདག་ཉིད་སྐུ། །ཐུགས་རྗེ་ཐབས་མཁས་ནས་མཁའི་སྤྲིན་གྱི་ཚུལ། །ཕན་གནོད་ཡོད་མེད་སྙིང་པོ་བྱང་ཆུབ་ལ། 
།ལས་དང་ཐུགས་རྗེ་ནམ་མཁའི་སྤྲིན་གྱི་ཚུལ། །ཞེ་གཙང་མེད་པ་ཆོས་ཉིད་བྱང་ཆུབ་སེམས། །རིག་པའི་རྩལ་ཆེན་མ་འགགས་རང་རིག་ཡོངས་ལ་ཁྱབ། །རྡོ་རྗེ་སེམས་དཔའི་ཐུགས་རྗེ་འོད་པོ་ཆེ། །ཉི་མ་ཐོག་ཏུ་ཆུ་སྤྲིན་ག་བུར་བཞིན། །རྡོ་རྗེ་སེམས་དཔའི་ཞལ་ཆེམས་ཉག་གཅིག་མ། །དགའ་རབ་རྡོ་རྗེ་མཁས་པའི་སྐྱེ་མཆོག་གིས། །ལས་འཕྲོ་སྐལ་བར་ལྡན་པའི་ཐུགས་བརྒྱུད་ནས། །བསྣན་ཕྲི་མེད་པའི་རིན་ཆེན་གཏེར་འདི་ཆོངས། །སྣོད་ངན་བུ་དང་རྒྱུད་ངན་སློབ་མ་ལ། །ཆུ་སྲིན་གྲེ་བ་བཞིན་དུ་དམ་དུ་སྡོམས། །ཞེས་བཀའ་སྩལ་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོས། རྒྱུད་དག་པའི་རྡོ་རྗེ་སེམས་དཔའ་ལ་ཞུ་བ་དྲུག་ཞུས་པ། ཀྱེ་ཐུགས་རྗེ་ཆེན་པོ་ཁམས་གསུམ་གྱི་སེམས་ཅན་ཐམས་ཅད་ནི་ནད་པ་ལྟ་བུའོ། །དུག་ལྟ་བུའོ། །མུན་པ་ལྟ་བུའོ། །སྦྱོར་རྩི་ལྟ་བུའོ། །ཚེར་མ་ལྟ་བུའོ། །རོ་མྱགས་ལྟ་བུའོ། ཞེས་ཞུས་པས། རྡོ་རྗེ་འཛིན་པ་ཉོན་ཅིག །ངས་སྡོམ་པ་ཚིག་གསུམ་ངེས་བསྟན་གྱིས། །ལེགས་པར་ཡིད་ལ་ཟུངས་ཤིག །འཁོར་བའི་རྒྱ་མཚོ་ཐག་རིངས་རྣམ་པར་དག་པའི་ཞིང་དུ་བསྒྲལ་བ་དང་། འཁོར་བའི་འདམ་རྫབ་ལ་རྡོ་རྗེ་རྫོང་བཅའ་བ་དང་། སྡུག་བསྔལ་གྱི་བྱེ་བྲག་ནོར་བུ་རིན་པོ་ཆེར་སྒྱུར་བ་དང་གསུམ་ལ། རིགས་ཀྱི་བུ་ཕྱི་སྣོད་ཀྱི་འཇིག་རྟེན་ཐམས་ཅད་འབྱུང་བ་ལྔས་བསྡུས་པ། སྔོན་བྱུང་གི་དུས་ན་སངས་རྒྱས་ཀྱི་ཞིང་ཡོངས་སུ་དག་པ། 
མ་བྱས་༄༅། །པར་སྣང་ལ། བདེ་ཞིང་ཡངས་པ། ཟུག་རྔུ་མེད་པ། རྒྱ་ཡོངས་སུ་མ་ཆད་པ། ཚིག་དང་དབང་པོའི་སྦྱོད་ཡུལ་མེད་པ། བརྗོད་བྱ་ཐམས་ཅད་ལས་འདས་པ། འདས་ཞེས་བྱ་བ་ཡང་མིང་གི་རྣམ་གྲངས་ཏེ།མིང་ཙམ་ལ་ཡང་མི་གནས་པའོ། །དེས་ནི་འཁོར་བ་རྒྱ་མཚོ་མཐའ་རིངས་བ་རྣམ་པར་དག་པའི་ཞིང་དུ་བསྒྲལ་བའོ། །ཁམས་གསུམ་སེམས་ཅན་སྡུག་བསྔལ་གྱི་གྲུར་ཚུད། མ་རིག་པའི་རྒྱར་འཐུམས་ནས་སྡུག་བསྔལ་བར་གནས་ཀྱང་། སྙིང་པོ་བྱང་ཆུབ་ཀྱི་སེམས་རང་བྱུང་རང་འོད་གསལ་བའི། རྒྱུ་རྐྱེན་མེད་པར་ཀ་དག་པས། རྡོ་རྗེ་ལྟ་བུའི་ཡེ་ཤེས་ལ་གནས་སུ་རུང་གི །གདོས་པ་ཅན་ཤེས་རབ་ཀྱི་སྙིང་པོ་མེད་པ་ནི་མ་ཡིན་ནོ། །རྒྱུད་དྲུག་གི་སེམས་ཅན་ཐམས་ཅད་རྡོ་རྗེ་སྙིང་པོའི་སྐུ་དྲི་མ་མེད་པར་གནས་པས་ཡོངས་ལ་ཁྱབ། གཞན་དབང་དུ་གྱུར་པ། ཟད་ཅིང་དྲི་བས་རྒྱ་མ་ཆད། ཐབས་ཀྱི་རྒྱལ་པོ་སྟོབས་ཀྱི་རིག་པ་ཤར་བས། འཁོར་བ་ཉིད་རང་བྱུང་གི་ཡེ་ཤེས་སུ་ཀ་དག །སྡུག་བསྔལ་གྱི་འདམ་རྫབ་ཉིད་བདེ་བ་ཆེན་པོར་རང་དག་པས། འཁོར་བའི་འདམ་རྫབ་ལ་རྡོ་རྗེའི་རྫོང་བཅས་པའོ། །རིགས་ཀྱི་བུ་ཉོན་རྩིག །སེམས་ཅན་ཐམས་ཅད་ལ་ལུས་གསུམ་དུ་ཤེས་པའོ། །ཡེ་ཤེས་ཀྱི་ལུས་སྡུག་བསྔལ་གྱི་མཐའ་ལས་གྲོལ་བའོ། །བག་ཆགས་སྨིན་པའི་ལུས་ཤ་ཁྲག་གི་གདོས་པ་ཅན། གཉིས་འབྲེལ་གྱི་ལུས་སེམས་བདེ་སྡུག་གཉིས་འཛིན། 
གཞི་ཤེས་པ་ཆོས་ཀྱི་སྐུ་ལ། བག་ཆགས་ཀྱི་ནད་མེད་ཀྱང་། རྣམ་རྟོག་སེམས་ཀྱི་ལུས་བག་ཆགས་ནད་དུ་ལངས་པས། གསོ་བྱེད་སྨན་པའི་རྒྱལ་པོས་གསོ་བྱེད་སྨན་གྱིས་གསོ་ཞེས་འབྱུང་སྟེ། མ་རིག་པ་འཁོར་བའི་ནད། རིག་པ་མྱ་ངན་འདས་པས་གསོ། སྡུག་བསྔལ་འདམ་རྫབ་ལྟ་བུའི་ནད། བདེ་བ་ཆེན་པོ་ཟག་པ་མེད་པའི་ཡེ་ཤེས་ཀྱིས་གསོ། གཏི་མུག་མུན་པ་ལྟ་བུའི་ནད། ཤེས་རབ་མར་མེ་རླུད་གི་མ་བསྐྱོད་པ་ལྟ་བུས་གསོ། བག་ཆགས་སྦྱར་རྩི་ལྟ་བུའི་ནད། རང་བཞིན་མེད་པ་མན་ཤེལ་ལྟ་བུས་གསོ། རྟོག་པའི་རྩིང་ཞིབ་ཟུག་རྔུ་ཚེར་མ་ལྟ་བུའི་ནད། མཉམ་པ་ཉིད་མི་གཡོ་བ་རྒྱ་མཚོ་ལྟ་བུའི་སྨན་གྱིས་གསོ། དེ་ནི་སྡུག་བསྔལ་གྱི་བྱེ་བྲག་རིན་པོ་ཆེར་བསྒྱུར་བ་ཞེས་བྱའོ། །ཞེས་བྱང་ཆུབ་ཀྱི་སེམས་རྨ་བྱ་མཇིང་བསྣོལ་གྱི་རྒྱུད་དག་ལས། གཞི་ཆོས་ཀྱི་སྐུའི་རང་བཞིན་བསྟན་པའི་ལེའུ་སྟེ་དང་པོའོ།། །།དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོས་ཡང་ཞུསཔ།ཀྱེ་མ་བཅོམ་ལྡན་རྡོ་རྗེ་འཆང་། །ཟག་མེད་ལམ་ལ་རབ་གནས་པའི། །དེ་བཞིན་གཤེགས་པའི་བསམ་གཏན་གྱིས། །བློ་དངོས་གཉིས་མེད་སྤྱོར་བ་ནི། །སངས་རྒྱས་ཉིད་ཀྱི་དགོངས་པ་སྟེ། །ཐབས་ལ་མཁས་པས་བསྟན་དུ་གསོལ། །ཞེས་ཞུས་ཏེ། རྡོ་རྗེ་འཛིན་པ་ཁྱོད་ཉོན་ཅིག །དྲི་བ་དྲིས་པ་དེ་ལེགསསོ། །དེབཞིན གཤེགས པའི་དགོངས་པ་དཔག་ཏུ་མེད་ཀྱང་། སེམས་ཅན་གྱི་བློའི་བྱེ་བྲག་དང་སྦྱར་ནས། 
ཆོས་ཇི་༄༅། །བཞིན་མ་ལ་བློ་དེ་བཞིན་མ་གནས་པའི་ཆེད་དུ། མར་མེའི་སྡོང་བུ་བསྣན་པའི་ཚུལ་དུ། མ་བཅོས་ཇི་བཞིན་གནས་ན་དེ་བཞིན་ཉག་གཅིག་ཅེས་བྱའོ། །དེ་ཡང་ལུང་ལས། བསྟན་བྱ་སྟོན་བྱེད་གཉིས་ཡོད་ན། །བསྒོམ་བྱ་སྒོམ་བྱེད་ཅི་ཕྱིར་མིན། །ཅེས་འབྱུང་སྟེ། བྱང་ཆུབ་ཀྱི་སྙིང་པོ་ལ། བྱང་ཆུབ་ཀྱི་སྙིང་པོ་བསྟན་ཏེ་། སྙིང་པོ་བསྟན་པར་བྱ་བའི་དོན་དུ། དུས་རྟག་ཏུ་སྙིང་པོ་ལ་གནས་པར་བྱའོ། །རྟོགས་པའི་དོན་ཤེས་བྱ་བ་མ་འགགས་ཀྱང་། བཀའ་ལུང་གི་ཕྱི་མོར་རང་རྒྱུད་ལ་མི་གསལ་གྱི་བར་དུ། ཤེས་བྱ་ལ་གསལ་གདབ་ཅིང་ཏིང་ངེ་འཛིན་ལ་གནས་པར་བྱའོ། །བྱང་ཆུབ་སྙིང་པོ་འགྱུར་མེད་ཆོས་ཀྱི་སྐུ། །གཞན་ནས་མ་བཙལ་སེམས་ཉིད་མངོན་སངས་རྒྱས། །རང་ལ་གནས་པའི་དོན་དེ་སེམས་ཀྱི་སེམས་ལ་ལྟོས། །མ་བྱུང་མ་སྐྱེས་རང་བྱུང་ཆོས་ཀྱི་སྐུ། །མི་གཡོ་མི་འགྱུར་མཉམ་པ་ཆེན་པོར་ཞོག །གསལ་ལ་རྟོག་མེད་མི་འགྱུར་ཆོས་ཀྱི་སྐུ། །མ་བཅོས་བདེ་བ་ཆེན་པོའི་ངང་དུ་གཞག །སྐུ་གསུམ་ལྷུན་གྲུབ་བཀོད་པ་རྒྱན་གྱི་སྐུ། །བདེ་ཆེན་འདུ་འབྲལ་མེད་པའི་ངང་ལ་གཞག །ཐིག་ལེ་ཉག་གཅིག་རང་བཞིན་སྤྲོས་དང་བྲལ། །སྣ་ཚོགས་ཤར་ཀྱང་ཉག་གཅིག་ཉིད་དུ་བསྒོམ། །ནམ་མཁའི་མཐོང་ནས་གསལ་བའི་ཉིཤརབཞིན། །སྐྱེམེདདབྱིངས་ནས་རང་བྱུང་འོད་གསལ་བ། །ཐུགས་རྗེ་སྤྲུལ་པའི་འོད་ཟེར་འཕྲོ་བར་བསྒོམ། 
།སྣང་སྲིད་རྣམ་པར་དག་པ་པསྒྲོའི་དཀྱིལ་འཁོར་ནས། །བསྐྱེད་རྫོགས་རྣམ་གསུམ་མ་བཙལ་ལྷུན་གྱིས་རྫོགས། །བསོད་ནམས་ཡེ་ཤེས་ཚོགས་ཆེན་དག་པའི་སྐུ། །ཀུན་ཏུ་བཟང་པོའི་མཛད་སྤྱོད་རྟོགས་པའི་སྒོམ། །སྒྲིབ་གཉིས་མ་སྦྱངས་ཚོགས་གཉིས་ལྷུན་གྱིས་རྫོགས། །མན་ཤེལ་ལྟ་བུར་དྲི་མེད་གདོད་ནས་དག །རྣམ་རྟོག་སྐྱོན་བྲལ་ཡེ་ཤེས་ལྷུན་གྱིས་གྲུབ། །རང་བྱུང་རྡོ་རྗེ་སྙིང་པོ་ཡིན་པར་བསྒོམ། །མ་བཅོས་ཆོས་སྐུ་ཀུན་གཞི་བྱང་ཆུབ་སེམས། །ས་ལ་མ་བགྲོད་ལམ་ལ་མི་གནས་ཀྱང་། །རྟོག་པ་གདེང་དུ་མ་གྱུར་བར་དུ་བསྒོམ། །སངས་རྒྱས་ཉག་གཅིག་ཆོས་ལ་མི་གནས་ཀྱང་། །འཁྲུལ་རྟོག་སྤང་ཕྱིར་ཆོས་ཉིད་ངང་དུ་བསྒོམ། །དུག་སྔ་ཡེ་ཤེས་ལྔ་རུ་སངས་རྒྱས་ཀྱང་། །རྣམ་གྲོལ་ཟག་མེད་ལྔ་རུ་གསལ་བར་བསྒོམ། །འབྱུངས་ལྔ་ལྷ་མོ་ལྔ་རུ་སངས་རྒྱས་ཀྱང་། །མཛེས་པའི་ལྷ་མོ་སྤྲུལ་སྐུ་གསལ་བར་བསྒོམ། །སྣང་སྲིད་རྣམ་དག་བརྗོད་པ་ལས་འདས་ཀྱང་། །ཞིང་ཁམས་རྣམ་དག་ཆོས་སྐུའི་ངང་དུ་བསྒོམ། །བྱང་ཆུབ་སེམས་དཔའ་སྐྱེ་ཤི་མི་མངའ་ཡང་། །འདུ་འབྲལ་མེད་པ་རྒྱུན་གྱི་ཐེག་པ་བསྒོམ། །འདོད་དོ་སྣོད་བ་་དངོས་པོ་རྣམ་དག་ཀྱང་། །ཅི་ལ་མ་ཆགས་མི་རྟོག་ཏིང་འཛིན་བསྒོམ། །འཁོར་དང་ལོངས་སྤྱོད་སྐར་ཚོགས་བརྒྱན་མང་ཡང་། །ཅི་ལ་མ་ཆགསརངབཞིནརྣམདགབསྒོམ། །སྒྱུ་མའི་ཕུང་པོའི་ཡེ་ཤེས་གནས་ཡིན་ཀྱང་། །མ་ཆགས་མི་གནས་བཏང་སྙོམས་ཆེན་པོར་བསྒོམ། 
།ཀུན་གཞི་རྣམ་ཤེ་སྐུ་ལ་༄༅། །མི་འཁོར་བས། །རང་བྱུང་ཡེ་ཤེས་བདག་མེད་མྱ་ངན་འདས། །རྟག་ཆད་ཚིག་ལས་འདས་པར་སུན་ཕྱུང་ནས། །མཐོན་དམན་གློང་དུ་ཁོད་སྙོམས་ཏེ། །མཉམ་པ་ཆེན་པོ་མཉམ་ལས་འདས་པར་བསྒོམ། །བརྗོས་པའི་ཐ་སྙད་ཚིག་ལས་འདས་པར་རབ་རྟོགས་ན། །རྣམ་དག་བྱང་ཆུབ་དབྱིངས་ཀྱི་བསྒོམ་པ་ཡིན། །ཅེས་བྱང་ཆུབ་ཀྱི་སེམས་རྨ་བྱ་མཇིང་བསྣོལ་གྱི་རྒྱུད་ལས། གཞི་ལམ་དང་བཅས་པའི་ལེའུ་སྟེ་གཉིས་པའོ།། །།དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོས་ཞུས་པ། སྟོན་པ་ཐུགས་རྗེ་མངའ་བས། འགྲོ་བའི་མགོན་པོ་བདེ་བར་གཤེགས། །གཞི་ལམ་འབྲས་བུ་གཉིས་མེད་པའི། །ལམ་གྱི་འབྲས་བུ་བཤད་དུ་གསོལ། །ཞེས་ཞུས་པས། རིགས་ཀྱི་བུ་ཉོན་ཅིག །དྲི་བ་དྲིས་པ་དེ་ལེགས་སོ། །ཡང་དག་པར་རྫོགས་པའི་སངས་རྒྱས་ཀྱི་གདམས་པ་རིན་པོ་ཆེ་ནི། བརྗོད་པ་ཐོག་ཏུ་མི་ཕེབས་ཤིང་བསྟན་པར་དཀའ་ན་ཡང་། ངས་རེ་ཞིག་མཚོན་པའི་ཚིག་འགའ་ཙམ་སྨྲ་ཡིས། སེམས་ལ་དབང་ཐོབ་གང་ཞེ་ན། ཞེས་འབྱུང་སྟེ། ལེགས་པར་ཡིད་ལ་ཟུང་ཞིག །རིགས་ཀྱི་བུ་འབྲས་བུ་བླ་ན་མེད་པ་གུད་ནས་མི་འབྱུང་ངོ། །གཞི་ལམ་གཉིས་སུ་མེད་པའི་དུས་ན། དེ་བཞིན་གཤེགས་པའི་བསམ་གཏན་ཞེས་བྱ་སྟེ། ལྷག་མཐོང་དང་ཞི་གནས་གཉིས་སུ་མེད་ནས་རང་བྱུང་གི་ཡེ་ཤེས་མར་མེ་རླུད་གིས་མི་བསྐྱོད་པ་ལྟ་བུར། 
ཤེས་བྱ་ཉམས་སུ་མྱོང་ན། གཞི་ལམ་འབྲས་བུ་མཐར་ཕྱིན། སངས་རྒྱས་ཉག་གཅིག་མ་ཞེས་བྱ་སྟེ། ཡེ་ཤེས་དབྱིངས་ནས་གསལ་ན་འབྲས་བུ་ཉག་གཅིག་མ། །དབྱིངས་ཉིད་རིག་པར་ཤར་ན་འབྲས་བུ་ཉག་གཅིག་མ། །གཟུགས་སྐུ་འོད་དུ་ཤར་ན་འབྲས་བུ་ཉག་གཅིག་མ། །བདེ་ཆེན་ཟག་པ་མེད་ན་འབྲས་བུ་ཉག་གཅིག་མ། །སྣང་སྲིད་དབང་དུ་བསྡུས་ན་འབྲས་བུ་ཉག་གཅིག་མ། །ཏིང་འཛིན་རོ་ལ་མ་ཆགས་འབྲས་བུ་ཉག་གཅིག་མ། །འཁོར་བ་རང་བཞིན་མེད་ན་འབྲས་བུ་ཉག་གཅིག་མ། །མཚན་མ་ཟིལ་གྱིས་ནོན་ན་འབྲས་བུ་བདེ་བ་ཆེ། །ཞེས་པའི་དོན་ནོ། །རྒྱུ་ཆོས་ཀྱི་སྐུ་ལ་འབྲས་བུ་གཟུགས་སྐུ་གཉིས་འབྱུང་བ་ཡང་། ཐིག་ལེའི་རྩལ་ལ་མ་འགགས་པ་ཡིན་ཏེ། དེ་ཡང་རྒྱུ་འབྲས་དབྱེར་མེད་པ་ཉིད་རྩལ་དུ་ཤེས་པའི་དུས་སུ། འབྲས་བུ་སྐུ་གསུང་ཐུགས་མཐར་ཕྱིན་པའི། སྐུ་གསུམ་ཡེ་ཤེས་རང་བྱུང་དུ་ཤར་ནས། ཡེ་ཤེས་གཟུགས་སྐུར་སྣང་ལ། གཟུགས་ཉིད་རང་བཞིན་རྣམ་པར་དག་སྟེ། མཚན་མ་ལས་འདས་ན་འབྲས་བུ་ཡེ་ཤེས་སུ་གྲུབ་བོ། །ངོ་བོ་ཉིད་ཀྱི་སྣང་བ་སྣང་ཚོད་དུ་གྲགས་ཚོད་མེ་ལོང་གཡའ་དག་པ་ལྟར་བསྟན་ཀྱང་། དོན་དམ་པ་སྤྲོས་པ་དང་བྲལ་བ་རང་བཞིན་རྣམ་པར་དག་པ། འབྲས་བུ་མི་གནས་པའི་ཡེ་ཤེས་ཆེན་པོ་ཞེས་བྱའོ། །མཚན་མ་དང་བྲལ་བ་ཚན་ཀྱི་སྐུ། བྱ་བ་ཐམས་ཅད་དང་བྲལ་བ་འབྲས་བུ་བླ་ན་མེད་པ་ཞེས་བྱའོ། 
།ཕྱིར་མི་ལྡོག་པའི་ལུང་ངེས་པ་བཀའ་ལུང་གི་ཕྱི་མོ་༄༅ ལས ཡེ་ཇི་བཞིན་པའི་རྡོ་རྗེ་འཆང་ཆེན་པོ། རྒྱུད་དག་པའི་རྡོ་རྗེ་འཆང་ལ་སྣང་བའི་དུས་ན། རྒྱུ་འབྲས་དབྱེར་མི་ཕྱེད་བའི་རང་བྱུང་གི་བཅོམ་ལྡན་འདས་ཞེས་བྱ་སྟེ། རྒྱུད་དག་པའི་དབྱིངས་ཉིད་ནས།འབྲས་བུ་ཡེ་ཤེས་ཀྱི་དཀྱིལ་འཁོར་རང་སྣང་གི་དུས་ན། རྒྱུ་འབྲས་ཀྱི་ཆོས་ཐམས་ཅད་མི་ཕྱེད་པས། སངས་རྒྱས་མར་མེ་མཛད་སྟོང་གི་གཙུག་ཕུད་རིན་པོ་ཆེ་ཞེས་བྱ་བར་གྲགས་ཏེ། འབྲས་བུ་མཐར་ཕྱིན་པའོ། །རང་གི་ཤེས་བྱ་མཐར་ཕྱིན་པའི་དུས་ན། བདུད་དང་མུ་སྟེགས་ཀྱི་གླགས་མི་རྙེད་ལ། ཕྱ་དང་དབང་ཕྱུག་གི་གྲོགས་བྱར་མེད། རྒྱལ་མཚན་གྱི་རྩེ་མོ་ལྟར་ནུབ་པ་མེད་ཅིང་། ནོར་བུ་རིན་པོ་ཆེ་ལྟར་ཟད་མི་ཤེས་ལ། ཤེས་བྱ་རང་གི་ངོ་བོ་ལ་ཤེས་བྱ་རང་གི་དབང་བསྐུར་བའི་དུས་ན། འཕགས་པ་གཙུག་ཏོར་དྲི་མ་མེད་པ་ཞེས་གྲགས་སོ། །བྱང་ཆུབ་ཀྱི་སེམས་ལ་བྱང་ཆུབ་ཀྱི་སེམས་དུས་སུ། རྒྱ་མཚོ་ཆེན་པོར་ཆུ་བྲན་འདུ་བའི་ཚུལ་ཏེ། ཆོས་ཉིད་སྐྱེ་བ་མེད་པའི་གློང་དུ་ཆོས་ཅན་མཚན་མར་སྣང་བའི་དུས་ཐམས་ཅད་རང་བཞིན་གྱིས་རྣམ་པར་དག་པས། བྱང་ཆུབ་སེམས་དཔའ་ཀུན་ཏུ་བཟང་པོ་ཞེས་གྲགས་སོ། །ཆོས་ཐམས་ཅད་ལ་དབྱེ་བ་མེད་ཅིང་བཟང་ངན་དུ་མི་ལྟ། བདག་དང་གཞན་དུ་མི་རྟོགས་པའི་དུས་ན། ནམ་མཁའ་དང་ཉི་མའི་ཚུལ་ཏེ། བྱང་ཆུབ་སེམས་དཔའ་བྱམས་པ་ཀུན་ནས་གཟིགས་ཞེས་གྲགས་སོ། །ཆོས་ཐམས་ཅད་གང་ཡང་མི་ལེན། 
གང་ཡང་མི་འདོར། གང་གིས་ཀྱང་མི་སྒྲིབ། གང་གིས་ཀྱང་སྒྲོལ་མི་ནུས། གང་ལ་ཡང་མི་རྟེན། གང་དུ་ཡང་མ་གོལ། རང་བཞིན་རྣམ་པར་དག་པས་རྟག་པའི་མཐའ་མེད། ཤེས་བྱ་ངོ་བོ་ལ་མ་བསྒྲིབས་ཡོངས་སུ་གསལ་བས།ཆད་པའི་མཐའ་མེད་པ།འཕགས་པ་ནམ་མཁའི་སྙིང་པོ་ཞེས་གྲགས་སོ། །ཞེས་བྱང་ཆུབ་སེམས་དཔའ་རྨ་བྱ་མཇིང་བསྣོལ་གྱི་རྒྱུད་ལས།གཞི་ལམ་འབྲས་བུ་རྣམ་པ་གསུམ་མཐར་ཕྱིན་པར་བསྟན་པའི་ལེའུ་སྟེ་གསུམ་པའོ།། །།དེ་ནས་བྱང་ཆུབ་སེམསདཔའ་སེམས་དཔའ་ཆེན་པོས་ཡང་ཞུས་པ། འཇམ་དཔལ་གཤོན་ནུ་དཔའ་བོ་མཆོག །གཞི་ལམ་འབྲས་བུ་མཐར་ཕྱིན་པས། །ཉོན་མོངས་འཁོར་བའི་རྒྱུན་ཡང་གཅོད། །དག་པའི་ཞིང་དུ་ཡང་དག་བསྒྲལ། །རྣམ་རྟོག་ཟིལ་གྱིས་མནན་ཕྱིར་རོ། །སྤྱོད་པའི་ཚུལ་ཁྲིམས་བཤད་དུ་གསོལ། །ཞེས་ཞུས་ཏེ། རྡོ་རྗེ་སེམས་དཔའ་འང་བདག་ལ་ཉོན། །སྤྱོད་པ་རྣམ་པ་གསུམ་དུ་རྟག །གླང་པོ་ལམ་དུ་ཞུགས་པའི་སྦྱོད་པ་དང་། སྨྱོན་པ་སྙིང་སྟོར་པ་དྲན་པ་མེད་པའི་སྤྱོད་པ་དང་། དེའི་གྲོགས་ཏྲི་ལ། འདམ་གྱི་པདྨའི་མེ་ཏོག་དང་། བྱ་ཐིབ་ཚང་དུ་ཞུགས་པ་དང་། བུ་གཅིག་པའི་མ་ལྟ་བུ་སྟེ། ད་ནི་རྣལ་འབྱོར་ཆེན་པོའི་སྤྱོད་པ་ཡིན། དཔའ་བརྟུལ་སྟག་གི་སྤྱོད་པ་དང་། བརྟུལ་ཞུགས་ཕག་གི་སྤྱོད་པ་དང་། སེམས་མེད་བུང་བའི་སྤྱོད་པ་དང་། དབང་སྡུད་མུ་སྟེགས་ཀྱི་སྤྱོད་པ་དང་། བདེ་བ་ཐུན་འཇུག་གི་སྤྱོད་པ་དང་། 
དེ་ནི་རྣལ་༄༅། །འབྱོར་འབྲིང་གི་སྤྱོད་པའོ། །དམན་པ་ཕྱག་དར་ཁྲོད་ཀྱི་སྤྱོད་པ་དང་། མཚོན་པ་ཉམས་མྱོང་གི་སྤྱོད་པ་དང་། འདོད་པ་བྱ་བའི་སྤྱོད་པ་དང་། བཅོམ་ལྡན་འདས་ཀྱིས་བཀའ་སྩལ་པ། ལྟ་བ་གློང་དུ་གྱུར་པའི་སྤྱོད་པ་ནི། ཐ་མལ་གྱི་སྤྱོད་པའོ། །ཞེས་ཐུགས་ཀྱི་རྒྱུད་ནས་ཀྱང་བཤད་དོ། །ཆོས་ཉིད་གློང་དུ་གྱུར་པའི་སྤྱོད་པ་ནི། ཅི་ལ་ཡང་མ་ཞེན་མ་ཆགས་པའོ། །ཉམས་མྱོང་རྒྱུད་ལ་སྐྱེས་པའི་སྤྱོད་པ་ནི། སྲབ་ལ་སྦྱར་རོ། །བརྟུལ་ཞུགས་ཀྱི་སྤྱོད་པའི་སྤྱོད་པ་ནི། བྱ་རི་སྐེགས་ལྟ་བུ་སྟེ་མ་ངེས་པའོ་ཞེས་གསུངས་སོ། །བྱང་ཆུབ་སེམས་དཔའི་སྤྱོད་པའི་མཐའ་ནི་མ་བཅོས་པའོ། །རང་བཞིན་རྣམ་པར་དག་པའི་དུས་ན། སྤྱི་ལ་ཡང་མ་ཞེན་པའི་སྤྱོད་པ་རྣམ་པར་དག་པའོ། །བདེ་བ་ཆེན་པོ་ཡུལ་དུ་ཤར་བའི་དུས་སུ། ཟུག་རྔུའི་མཐའ་རང་བཞིན་གྱིས་འགོག །ཁྱད་པར་ན་རྒྱུ་ལ་སྐྱེས་པའི་དུས་ན། སྙིང་རྗེ་ཆེན་པོ་ལྷག་པར་ཅན་གྱི་སྤྱོད་པ་སྐྱེ་བར་འགྱུར་རོ། །འདོད་པ་མེད་པར་འགྲོ་བ་རིགས་དྲུག་གི་གནས་ཡུལ་དུ་སྣང་བའི་དུས་སུ། ཆོས་ཐམས་ཅད་ཅི་ལ་ཡང་མ་ཆགས་པའི་སྤྱོད་པ་སྐྱེ་བར་འགྱུར་རོ། །སངས་རྒྱས་ཀྱི་ཞིང་ཡོངས་སུ་དག་པ་ལ་ཡུལ་དུ་སྣང་བའི་དུས་སུ། ཐུན་མོང་གི་དངོས་པོ་འགགས་ནས་ངོ་ཚ་བ་དང་བག་ཚ་བའི་འདུ་ཤེས་མེད་དེ། ཚིག་ནམ་མཁའ་ལ་ཁུངས་སྟོན་ཏོ། །སྤྱན་ནམ་མཁའ་ལ་གཟིགས་ཏེ། མཛུབ་མོ་ནམ་མཁའ་ལ་སྟོད་པའི་སྤྱོད་པ་འཆར་རོ 
ཆོས་ཀྱི་སྐུསྤྲུལ་པའི་ཉམསསུ་བཏརབའི་དུསསུ། ལུས་གྲངདྲོ་དང་ནཚ་མེད་ཅིང་གཅེར་བུའི་སྤྱོད་པ་རང་བྱུང་ཤར་ཏེ། ནམམཁའི་རི་མོ་ཁུངས་འདོན་པའོ། །ཟག་པ་མེད་པའི་ཏིང་ངེའཛིན་གྱིས་རོ་ཉམསསུམྱོང་བའིདུས་སུ། ཟསཀྱིའདུ་ཤེས་ཆུངཞིངགྲོགསལ་མིཆགས་པར། རིདྭགས་རྨ་སམ་ལྟར་གཅིག་པུ་རི་སུལ་འགྲིམ་པའི་སྤྱོདཔ་འཆར་རོ། །སེམས་ཡེ་ཤེསཀྱི་དབང་དུ་འདུས་ཤིང་སྣང་བ་ཆོས་ཉིད་ཀྱི་དབང་དུའདུསཔའིདུ་འདུསཔའིདུསན། ནམ་མཁའ་ལ་འགྲོ་བདང་། ཆུ་ལ་མི་ནུབཔར་འགྲོ་བདང་། གཞན་གྱིས་མིསྣང་བའིརྩལ་ལ་སྤྱོད་པར་འགྱུར་རོ། །རིག་པའི་དབྱིངས་ལ་ཤར་བའི་དུས་སུ། །ཡུལགཞན་དགགིསྣངབ་འཆར་བརའགྱུརརོ། །སེམས་ལས་སུ་རུང་བའི་དུས་སུ། གཞན་གྱི་སེམས་ཤེས་ཤིང་དངོས་པོ་ཐམསཅདལས་བརྫུན་དུ་སྨྲ་བར་འགྱུར་རོ། །ཆོསཉིད་པ་སྟོང་ཉིད་ལསསུ་རུང་བའིདུས་ན། ཕྱིའི་འབྱུང་བ་དང། མི་མ་ཡིན་པའིསྒྲ་ཐམས་ཅད་སེལ་བརའགྱུར་རོ། །སྦྱོད་པརྣམ་པར་དག་པ་དེ་རྣམས་ནི། རྒྱུད་དག་པའིརྡོ་རྗེ་སེམས་དཔའ་སྣང་སྟེ། ལུས་མ་བོར་བར་མངོན་པར་རྫོགས་པར་སངསརྒྱས་སོ།། །།ན་མོབུརྙ་ཡུ།ཏབྱཐུ། དྷརྨས༷བྷརི། མཉུགྲི། ཨཔྲབྲ། བྷག་བ་ཏི། སུ་ཀ་ཨ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དགའ་མགུ་ཡི་རངས་ཏེ། བཅོམ་ལྡན་འདས་ལཐལ་མོ་སྙིང་ཁར་སྦྱར་ནས། 
ཡནལག་ལྔ་ས་ལ་༄༅། །གཙུགས་ཏེ། ཀྱེ་ཀྱེ་ལེགས་སོ་དཔལ་ལྡན་མགོན་པོ་ཆེ། །ཞལ་ནས་བྱུང་ན་དགའ་བ་དེ། །ཞལ་ནས་གསུངས་པའི་ང་ཉིད་དོན་གྱི་མཆོག །བདག་བློ་མུན་པ་ཁ་འབྱེད་པས། །སྣང་གསལ་ཐུགས་རྗེ་འོད་ཀྱི་མེ། །སེམས་ཅན་ཀུན་གྱི་སྐྱབས་མཛད་པས། །མགོན་པོ་དྲི་མེད་ཡེ་ཤེས་སྐུ། །འགྲོ་བའི་དོན་དུ་སྐུ་སྤྲུལ་ནས། །རང་བྱུང་སངས་རྒྱས་རྣམ་པར་གཟིགས། །བྱམས་མགོན་ཐུགས་རྗེས་སྐྱབས་མཛད་པ། །སངས་རྒྱས་ལོག་པར་དད་སེལ་ལ། །གུས་པའི་ཚུལ་གྱིས་སྐྱབས་སུ་མཆི། །ཞེས་བརྗོད་ནས་བསྟོད་དོ། །བྱང་ཆུབ་སེམས་དཔའ་རྨ་བྱ་མཇིང་བསྣོལ་གྱི་རྒྱུད་ལས། སྤྱོད་པ་རྟོག་པའི་ལེའུ་སྟེ་བཞི་པའོ།། །།དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོས་ཡང་དྲི་བ་དྲིས་པས། འཇམ་དཔལ་གཞོན་ནུར་གྱུར་པ་ཐུགས་རྗེ་ཅན། །ཞུ་བ་ཞུས་པ་ལེགས་གསུང་པ། །འགྲོ་མགོན་རྡོ་རྗེ་སེམས་དཔས་མཛད། །སངས་རྒྱས་ཐུགས་ཀྱི་དཔལ་བེའུ་དང་། །སངས་རྒྱས་དབུ་ཡི་གཙུག་ཏོར་དང་། །སངས་རྒྱས་ཞལ་གྱི་ལྗགས་བཟང་ནས། །འོད་ཟེར་འབྱུང་བ་བསྟན་དུ་གསོལ། །ཅེས་དྲི་བ་དྲིས་སོ། །རྡོ་རྗེ་འཛིན་པ་ཁྱོད་ཉོན་ཅིག །ཁྱོད་ཀྱི་དྲི་བ་དྲིས་པ་དེ་ལེགས་སོ། །ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ལ། ཐུགས་རྗེ་འབྱུང་བ་ནི་བརྗོད་ཀྱི་མི་ལང་། བསམ་གྱིས་མི་ཁྱབ། ངས་མ་འོངས་པའི་སེམས་ཅན་ལ་མདོ་ཙམ་ཞིག་བསྟན་གྱིས། ཁྱོད་ཉོན་ཅིག 
།ཐུགས་རྗེའི་བྱེ་བྲག་མང་གིས་ཀྱང་རྩལ་མ་འགགས་པ་ཡིན་ཏེ། དཔེར་ན་ནམ་མཁའ་སྤྲིན་དང་ཆར་གྱི་ཚུལ་འབྱུང་སྟེ། ཐུགས་རིན་པོ་ཆེའི་དཔའ་བེའུའི་ནས། སངས་རྒྱས་བྱམས་པ་མི་ཉམས་མགོན་པོ་ཞེས་བྱ་བ་བྱུང་ནས།རང་བཞིན་རྣམ་པར་དག་པའི་ཆོས་བསྟན་ཏོ། །དབུའི་གཙུག་ཏོར་ནས་འཇམ་དཔལ་དྲི་མེད་སྙིང་པོ་ཞེས་བྱ་བ་བྱུང་ནས། སྐུ་གདུང་རིང་བསྲེལ་གྱི་ཆོས་བསྟན་ཏེ། ཞལ་གྱི་ལྗགས་ལས། སངས་རྒྱས་བྱེ་བ་རྣམ་པར་གཟིགས་ཞེས་བྱ་བ་བྱུང་ནས། རྒྱུ་འབྲས་ཀྱི་ཆོས་མ་ལུས་པར་བསྟན་ཏོ། །སངས་རྒྱས་སྟོང་གི་ཡོན་ཏན་ནི། །སངས་རྒྱས་གཅིག་པུ་ཉིད་ལ་འདུས། །གཅིག་པུ་རབ་ཏུ་སྣང་བའི་ཆོས། །འགྲོ་བ་ཀུན་ལ་རང་བཞིན་གནས། །ཞེས་བྱུང་སྟེ། ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཀྱི་ཡོན་ཏན་བསམ་གྱིས་མི་ཁྱབ་པ་གཅིག་བྱུང་སྟེ། དེ་དག་ཀྱང་སངས་རྒྱས་འོད་དཔག་མེད་ཆེན་པོ་རྩལ་སྣང་ངོ་། །སངས་རྒྱས་འོད་དཔག་མེད་ཉིད་འགྲོ་བ་ཡོངས་ཀྱི་སྙིང་པོར་ཤར་ནས། །འགྲོ་བ་སེམས་ཅན་ཐམས་ཅད་ལ། །སྙིང་པོ་རྣམ་དག་ཡེ་ཤེས་རྫོགས། །ཞེས་གསུངས། སངས་རྒྱས་ཀུན་གྱི་གཙུག་ཕུད་ལྔ། །རྒྱལ་མཚན་རྩེ་མོ་བཞིན་དུ་གནས། །སངས་རྒྱས་ཀུན་གྱི་ཆེ་བ་ལྔ། །ནམ་མཁའ་བཞིན་དུ་ཁྱབ་པར་གནས། །རྡོ་རྗེ་སྙིང་པོ་བླ་ན་མེད། །རིན་ཆེན་གཙུག་ཕུད་དྲི་མ་མེད། །ངེས་པའི་སྐྱོན་རྟོག་སེལ་བར་བྱེད། 
།པདྨའི་སྙིང་པོ་འོད་འབར་༄༅ བ མཐའ་ལ་མི་གནས་ཕྱག་རྒྱ་ཆེ། །མགོན་པོ་དྲི་མ་མེད་པའི་སྐུ། །ཡོན་ཏན་ཀུན་གྱི་སྙིང་པོ་ཤར། །ཐབས་མཁས་ཐུགས་རྗེ་སྟོབས་ཀྱི་བདག །བདུད་བཞི་འདུལ་མཛད་དཔའ་བོ་མཆོག །དག་པའི་ཞིང་དུ་ཡང་དག་སྒྲོལ། །ཐུགས་རྗེའི་ཆུ་བོ་རྒྱུན་མི་འཆད། ཁེས་རབ་གྲུ་ཡིས་སྒྲོལ་མཛད་པ། །སྤྲིན་ཆེན་གློག་གི་འཕྲེང་བ་ཅན། ་།ན་གྱི་ཐུགས་རྗེའི་རྡོ་རྗེ་བདག །སྙིང་པོ་བདག་མེད་ཡ་མ་བརླ། །སྙིང་པོ་རྗེས་འབྲངས་སྤྱོད་པའི་མཚོན། །ནམ་མཁའི་ཉི་མིའི་ཚུལ་བཞིན དུ། །རང་བྱུང་སྤྲོས་མེད་མཁའ་ལ་གདེངས། ་།ད་དག་པ་ཡི་དབྱིངས་ཉིད་ནས། །འབྲས་བུ་ཡེ་ཤེས་དཀྱིལ་འཁོར་རང་སྣང་བའི་དུས་སུ། སྣོད་བཅུད་ཐམས་ཅད་ཆོས་ཉིད་དུ་བརྡལ་བ། །མི་བྱེད་པའི་ལྟ་བ་ནམ་མཁའ་དང་མཉམ་པས་རེ་དོགས་ཀྱི་འཕྲོ་གཅད། ཟག་པ་མེད་པའི་ཡེ་ཤེས་རང་སྣང་བས། བདག་དང་གཞན་གྱི་དོན་མཐར་ཕྱིན། ཤེས་རབ་ཀྱི་སྟོབས་མ་འགགས་པས། བདུད་དང་སྲིན་པོ་ཟིལ་གྱིས་མནན། ཀྱེ་རྡོ་རྗེ་འཛིན་པ་ཉོན་ཅིག ཐབས་ལ་མཁས་པའི་བྱང་ཆུབ་སེམས་དཔའ་ནི། སེམས་ཅན་གྱི་ཕ་མ་ཡིན་གྱིས། དེ་ཡང་དྲི་མ་མེད་པའི་དོན་གྱིས་གནས་པར་བྱའོ། །རྟོགས་པའི་དོན་ལ་རྩེ་གཅིག་ཏུ་མ་ཡེངས་པར་གནས་པས། བྱང་ཆུབ་སེམས་དཔའི་བསམ་གཏན་ཞེས་བྱའོ། །འཇམ་དཔལ་དྲི་མེད་སྙིང་པོ་ངས། སེམང་་ཅན་རྣམས་ཀྱི་ཕྱིར། 
གསང་བའི་རྒྱུད་གསུམ་ཡང་གསང་ཐུགས་ཀྱི་རྒྱུད། །ཐུགས་ནས་ཕྱུང་ནས་གདམས་པར་བཞག །སངས་རྒྱས་ལག་ཏུ་གཏད་པའི་ཕྱིར། །སངས་རྒྱས་གཙུག་ཕུད་རྣམ་པར་རྒྱལ་བ་ཞེས་བྱ་བ། ཐུགས་ལས་ནོར་བུ་དྲི་མ་མེད་པའི་རྒྱུད་མཛད་དོ། །འབྲས་བུ་བླ་ན་ཡོད་པ་དང་། བླ་ན་མེད་པའི་ཐེག་པ་ཤན་དབྱེ་བའི་ཕྱིར། ལྗགས་ཀྱི་པརློ་ལས། སངས་རྒྱས་བྱེ་བ་རྣམ་པར་གཟིགས་ཞེས་བྱ་བ་བྱུང་ནས། བྱང་ཆུབ་ཀྱི་སེམས་རྨ་བྱ་མཇིང་བསྣོལ་མཛད་དོ། །སངས་རྒྱས་སྤྲུལ་པའི་སྐུ་ཡེ་ཤེས་ཀྱི་ལུས་སུ་གནས་པའི་ཕྱིར། མཛོད་སྐྲུའི་བུ་ག་ནས་འོད་ཟེར་ལྔ་འཕྲོས་ནས་སངས་རྒྱས་བདེ་ལྡན་མགོན་པོ་སྤྱན་རས་གཟིགས་ཞེས་བྱ་བ་བྱུང་ནས། ལྷ་མོ་འོད་ཟེར་གྱི་རྒྱུད་མཛད་དོ། །ལས་དགེ་སྡིག་ལ་མཐོ་དམན་མེད་པར་ལ་བཟླ་བའི་ཕྱིར། ཤངས་ཀྱི་རླུད་སྒྲོམ་ནས་མཐུ་སྟོབས་ཀྱི་བདག་པོ་དཔལ་ཕྱག་ན་རྡོ་རྗེ་ཕྱུང་སྟེ། བྱ་བཙལ་མེད་པར་ཡེ་ཤེས་བླ་མའི་རྒྱུད་ཕྱུང་སྟེ། ཆོས་ལས་འདས་པའི་སྐུ་ཡོངས་སུ་རྫོགས་པར་བསྟན་ཏོ། །ཞེས་བྱང་ཆུབ་སེམས་རྨ་བྱ་མཇིང་བསྣོལ་གྱི་རྒྱུད། རྫོགས་པ་ཆེན་པོ་འབྲས་བུ་བླ་ན་མེད་པའི་ཐེག་པ་ལས་ལེའུ་ལྔ་པའོ།། །།བྱང་ཆུབ་ཀྱི་སེམས་རྨ་བྱ་མཇིང་བསྣོལ་ཞེས་བྱ་བའི་རྒྱུད། འཇམ་དཔལ་སྙིང་པོས། བྱང་ཆུབ་སེམས་དཔའ་རོ་ལངས་བདེ་བ་ལ་གདམས་པ་རྫོགས་སོ།། །། བྱང་ཆུབ་ཀྱི་སེམས་རྨ་བྱ་མཇིང་བསྣོལ་བསྒོམ་ན། ངན་སོང་གསུམ་གྱི་གཞི་གསོག་