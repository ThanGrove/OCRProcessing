༄༅། །རྒྱ་གར་སྐད་དུ། མ་ཧྭ་སརྙི་དྷརྨ་ཏྭ་བོ་དྷི་ཙིསྟ་རཏྣ་བྱུ་ཧ་བི་སྟེ་ད་ཏནྟྲ་ནཱ་མ། བོད་སྐད་དུ། རྫོགས་པ་ཆེན་པོ་ཆོས་ཉིད་བྱང་ཆུབ་ཀྱི་སེམས། རིན་ཆེན་བཀོད་པ་རྣམ་པར་དབྱེ་བའི་རྒྱུད་ཅེས་བྱ་བ། དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་གཅིག་གི་ཚེ་ན། བྱིན་རླབས་ལས། བཅོམ་ལྡན་ཀུན་ཏུ་བཟང་པོ་ཉིད། །དུས་ཀུན་སྣང་བ་མ་འགགས་ཤིང་། །རང་བཞིན་ཡེ་ཤེས་ཀུན་སྤྱོད་མཛད། །ཆོས་རྣམས་ཀུན་གྱིས་རྣམ་བརྒྱན་དེ། །ཀུན་ཏུ་སྐུ་ཡི་དཀྱིལ་འཁོར་དང་། །གསུང་ཐུགས་ཡོན་ཏན་ཕྲིན་ལས་ཚོགས། །རང་གི་དཀྱིལ་འཁོར་རྣམས་བརྗོད་ཅིང་། །སངས་རྒྱས་ཀུན་གྱིས་བསྟོད་བྱེད་པའོ། །མི་གཉིས་ཤེས་རབ་འབྲེལ་བའི་གཟུང་། །རིགས་ཀྱི་དཀྱིལ་འཁོར་ཀུན་ཡུལ་སྦྱོར། །ཐུགས་རྗེ་ཆེ་དང་ཐབས་ཆེན་པོ། །ཡོན་ཏན་མ་འགགས་ཀུན་གསལ་ཞིང་། །ཕྱག་རྒྱའི་དཀྱིལ་འཁོར་ཇི་བཞིན་པར། །ཕྱག་རྒྱ་བསྟན་པའི་ཏིང་ངེ་འཛིན། །འོག་མིན་གནས་མཆོག་རྣམ་དག་མཁའ། །ཡེ་ཤེས་རྣམ་པར་འཕྲུལ་པའི་གནས། །རང་བཞིན་ཆོས་རྣམས་འགགས་མེད་ཅིང་། །ཐམས་ཅད་རྒྱན་གྱིས་རྣམ་པར་སྤྲས། 
།ཞིང་ཁམས་ཆེན་པོ་མཐའ་༄༅། །ཡས་པར། །སྟོང་གསུམ་རྣམ་པར་བཀོད་པ་ཀུན། །ཐུགས་རྗེ་བྱང་ཆུབ་སེམས་ཀྱིས་མཛེས། །རང་གཞན་ཆོས་ཀུན་རྣམ་དག་པའོ། །དེ་ཚེ་ཕྱོགས་བཅུའི་བདེ་གཤེགས་རྣམས། །བདེ་གཤེགས་བྱིན་རླབས་སྣང་བའི་མཐུས། །རྡུལ་སྙེད་ཀུན་ནས་འདུས་པ་དང་། །ཏིལ་གྱི་གང་བུ་ཇི་བཞིན་པ། །དེ་དག་རང་ལས་མི་གཞན་ཅིང་། །ཀུན་ཏུ་སྤྲུལ་པར་རྣམ་པར་བརྒྱན། །རིགས་ཀྱི་ཞིང་ཁམས་བསམ་ཡས་ཀྱིས། །ཕྱག་རྒྱ་ཐབས་དང་ཤེས་རབ་གནས། །དེ་ཚེ་བྱང་ཆུབ་སེམས་དཔའི་ཚོགས། །ས་ཆེན་ཀུན་ནས་འདུས་པ་དག །རྨད་བྱུང་ཆོས་ཀྱི་ཚུལ་བཞིན་དུ། །རང་རིག་མཛད་པས་རྣམ་པར་འཁོར། །རང་རིག་སྟོན་པས་གཙོར་བྱས་རྣམས། །དཀྱིལ་འཁོར་གསང་བའི་ཚུལ་བྱུང་བས། །དོན་མཐུན་ཐེག་པ་སྣ་ཚོགས་ཀྱིས། །རང་གི་ཕྲིན་ལས་ལ་གནས་པའོ། །ཕྱོགས་བཅུའི་དེ་བཞིན་གཤེགས་པ་རྣམས། །བྱང་ཆུབ་སེམས་དཔའི་ཚོགས་ཀུན་གྱིས། །རང་རིག་སྟོན་པ་མཉེས་མཛད་ཅིང་། །ཞིང་ཁམས་བཀོད་པ་རྣམ་པར་སྦྱོར། །དེ་ཚེ་བྱིན་རླབས་སྣང་བའི་ཚོགས། །ཐམས་ཅད་ཆོས་ཀྱི་དེ་བཞིན་ཉིད། །དོན་ཀུན་སྣང་བ་མ་འགགས་པས། །ངོ་མཚར་ཕྱག་རྒྱ་ཉི་ཤུ་ལྔ། །ཆོ་འཕྲུལ་རྨད་དུ་བྱུང་བའི་ཚོགས། །ཐེག་པ་ཀུན་ལས་སྤགས་པ་ཡི། །ངོ་བོ་ཉིད་ཀྱི་སངས་རྒྱས་དག །ཕྱོགས་དུས་ཀུན་ན་གསལ་བར་སྣང་། །རང་གི་ཡེ་ཤེས་གནས་ཀྱིས་འཇུག 
།སྟོན་པ་ཀུན་གྱིས་བསྟན་པར་མཛད། །སོ་སོའི་རྟོག་ཚོགས་ཐེ་ཚོམ་རྣམས། །ཀུན་ནས་ལངས་ཏེ་གསོལ་བཏབ་ཅིང་། །མི་ཤེས་དྲ་བའི་མཐའ་འདི་རྣམས། ་ས་རབ་མཚོན་གྱིས་གཅད་པར་འདོད། །སངས་རྒྱས་ཀུན་ཡི་ངོ་བོ་ཉིད། །ཀུན་ནས་མ་འགགས་རྣམ་འཕྲུལ་ཞིང་། །དེ་རྣམས་རྟོགས་པས་དེ་ལྟར་མཛད། །དེ་དག་རང་བཞིན་གནས་ལ་སྦྱོར། །དེ་ནས་སངས་རྒྱས་ཐམས་ཅད་དང་། །བྱང་ཆུབ་སེམས་ཚོགས་དགའ་བའི་མཐུས། ཁུ།ད་ཆེན་གསང་བ་སྔོན་བྱུང་བར། །རྟོག་པའི་ཐེ་ཚོམ་མི་ཤིགས་པ། །ངེས་པའི་དོན་གྱིས་གསལ་བའི་ཕྱིར། །སྟོན་པ་མཆོག་ལ་གསོལ་གདབ་ཅིང་། །ཡང་དག་ཡེ་ཤེས་རྣམ་པར་གནས། །བཅོམ་ལྡན་བདག་ཅག་སངས་རྒྱས་ཚོགས། །མི་གཉིས་ཡེ་ཤེས་འབྲལ་བ་མེད། །ཐུགས་ཀྱི་དཀྱིལ་འཁོར་རྣམ་གསལ་བ། །ཕྱོགས་དུས་སྒྲིབ་མེད་སྣང་བའི་མཐུས། །རང་བཞིན་ཆོས་རྣམས་གསལ་བར་སྣང་། །ཐབས་མཁས་བྱང་ཆུབ་སེམས་དཔའ་རྣམས། །ཐེག་མཆོག་བླ་ན་མེད་གཞུང་འདིར། །ཐུགས་རྗེ་ཡེ་ཤེས་རྣམ་དག་པ། །ཐམས་ཅད་ཀུན་དགོངས་གཟིགས་མཛད་དེ། །སྣང་བའི་སྐབས་དབྱེ་མཛོད་ཅིག་ལགས། །ཞེས་གསོལ་བ་ཡང་དག་པར་བཏབ་པོ། །རྫོགས་པ་ཆེན་པོ་ཆོས་ཉིད་བྱང་ཆུབ་ཀྱི་སེམས་རིན་ཆེན་བཀོད་པ་རྣམ་པར་དབྱེ་བའི་རྒྱུད་ལས། བསྟན་པ་ཇི་ལྟར་སྣང་ཞིང་སྦྱོར་བའི་སྒོ་བསྟན་པའི་ལེའུ་སྟེ་དང་པོའོ།། །།དེ་ནས་ཡང་དག་རྒྱ་ཆེན་པོའི། 
།༄༅ མཐའ་ཡས་དོན་ཀུན་རབ་སྟོན་པའི། །ཐོག་མ་ཐ་མ་རྣམ་དག་པས། །གཉིས་མེད་ཡེ་ཤེས་ཆེན་པོ་ཉིད། །དེ་དག་ཆོས་ཀུན་རང་བྱུང་བ། །བྱང་ཆུབ་སེམས་ཀྱི་སྙིང་པོ་ཅན། །འདི་ལྟར་བསྟན་པའི་ཚོགས་རྣམསཀུན། །མ་འགག་རང་གི་ཡུལ་བཞིན་སྣང་། །དེ་ཉིད་སངས་རྒྱས་ཐམས་ཅད་ཀྱི། །ཐིག་ལེ་ཆེན་པོའི་གནས་ཉིད་དོ། །དེ་དག་སངས་རྒྱས་ཐམས་ཅད་ཀྱིས། །དོན་མཐུན་བསྟན་པར་འཇུག་པའི་ཕྱིར། །ཕྱི་ནང་ཀུན་ཏུ་བཟང་མོའི་ཆོས། །རྒྱ་ཆེན་སྐུ་གསུམ་བདག་ཉིད་བདག །རང་གི་ཚུལ་གྱིས་སྟོན་པར་མཛད། །ཨེ་མ་ཧོ་ཐམས་ཅད་ལས་བྱུང་བའི། །ཚུལ་འདི་ངོ་མཚར་རྨད་ཀྱི་ཆོས། །དེ་བཞིན་གཤེགས་པའི་ཆོས་ཉིད་དོ། །འགྲོ་བ་ཀུན་གྱི་ངོ་བོ་ཉིད། །དེ་དག་ཐེག་པ་ཇི་ལྟར་བྱུང་། ཁུསྣྲུ་དང་འབྲས་བུའི་ཚུལ་རྣམས་ཀུན། །ཐིག་ལེ་ཆེན་པོར་བསྡུ་མཛད་པའི། །རྣམ་གྲངས་རྣམ་པ་དུ་ཡིས་བསྟན། །དེ་བཞིན་སྐབས་ཀྱི་དོན་རྣམས་དང་། །བྱེ་བྲག་རིག་པ་ཇི་ལྟར་འབྱུང་། །ཆེ་བའི་རྣམ་གྲངས་གང་ཞིག་གིས། །དོན་རྣམས་གཉིས་མེད་རྫོགས་པར་གནས། །རྒྱུད་དང་ལུང་དང་མན་ངག་རྣམས། །ཚིག་དོན་འབྲེལ་པ་ཇི་ལྟ་བུ། །རྣལ་འབྱོར་རྣམ་པ་གསུམ་དག་གིས། །དོན་གྱི་སྤྱི་ཁོག་ཇི་ལྟར་གཞག །ཆེ་བ་རྣམ་ལྔས་མཚམས་སྦྱར་བའི། །སྐབས་ཀྱི་འབྲེལ་པ་ཐ་དད་གཞི། །ཀུན་བཟང་ཡེ་ནས་རྫོགས་པའི་སྐུ། །དེ་ཉིད་གསུམ་གྱི་དོན་སྣང་བ། 
།ཕྱག་རྒྱའི་ཚོགས་རྣམས་མ་འདྲེས་ཤིང་། །གོལ་སྒྲིབ་ཀུན་གྱི་མཐའ་བསལ་བ། །དམིགས་བྱ་ངོ་བོ་རྣམ་གྲངས་ཆོས། །མན་ངག་ཀུན་གྱི་ཆོས་རྣམས་དག །ངང་དངས་རང་བཞིན་བདག་ཉིད་ཆེ། །བསྒོམ་སྤྱོད་བསྒྲུབ་པའི་མཐའ་གཡེངས་ཤིང་། །དཔེར་བཅས་དོན་ཀུན་འཚམས་པར་བསྟན། །དེ་དག་ཐ་སྙད་ཚོགས་འདུས་པས། །རང་གི་ཡུལ་ཀུན་སྣ་ཚོགས་དོན། །ཐབས་དང་ཤེས་རབ་འབྲེལ་པའི་ཞིང་། །འདི་དག་ཐེག་པར་ཀུན་སྣང་ཞིང་། །ཐམས་ཅད་ཆོས་ཀྱི་ཚུལ་འཇུག་པ། །ངོ་བོ་ཉིད་ཀྱིས་རྣམ་དག་པས། །སངས་རྒྱས་ཀུན་གྱི་ཡུལ་ཉིད་ནི། །དོན་ཀུན་བསྟན་པར་གྲོལ་བར་བྱེད། །འདི་ལྟར་ཐེག་པ་བསམ་ཡས་པས། །ཕྱག་རྒྱའི་དཀྱིལ་འཁོར་སྣ་ཚོགས་འཇུག །དོན་མཐུན་བསྟན་པས་གྲོལ་བྱེད་ཅིང་། །ཡེ་ཤེས་ཆེར་གནས་སྣ་ཚོགས་པའོ། །དེ་ལྟར་ཆོས་རྣམས་ཐམས་ཅད་ཀྱི། །རང་བཞིན་མ་བཅོས་ལྷུན་གྱིས་གྲུབ། །ཐ་དད་གཞན་རྫས་སྤྱོད་བཀག་པ། །དོན་འདི་བསྟན་པས་སྙིང་པོའི་ཚུལ། །ལུང་ཆེན་བརྒྱད་ཀྱིས་བསྟན་འགྱུར་ཞིང་། །དེ་དག་ཚུལ་རྣམས་སྒྲུབ་བྱེད་པ། །ཁྱད་པར་སྤགས་པའི་མན་ངག་བཅུས། །ཐབས་ལྡན་འཇུག་པའི་ཚུལ་ཤེས་པས། །ཕུན་སུམ་ཚོགས་པ་ཀུན་རྫོགས་ཤིང་། །དེ་དག་ཡན་ལག་རྣམ་རྒྱས་པའོ། །ཐོག་མར་བསྟན་པའི་དོན་ཉིད་ཀྱིས། །ཚུལ་རྣམས་ཇི་ལྟར་བསྡུ་བར་བྱེད། །སྣོད་བཅུདརངབཞིནསངསརྒྱསཉིད། 
།ལོག་རྟོག་སྤང་བ་མེད་པ་༄༅ ལས། །ཐབས་ཀྱི་ཁྱད་པར་སྣ་ཚོགས་ཀྱིས། །ཡེ་ཤེས་རང་ལས་ཤར་བའི་ཚུལ། །མ་ནོར་ཆོ་འཔྲུལ་ཀུན་གྱི་སྐུ། །དེ་བཞིན་ངེས་པར་འཇུག་པའི་ཐབས། །རྩོལ་བཅས་གྲོལ་བའི་ཐབས་ཡིན་ཏེ། །དེ་དག་ངོ་བོ་རྣམ་དག་པས། །ཀུན་ཏུ་ཐོབ་པ་མེད་པ་དང་། །དེ་བཞིན་བརྗོད་པ་མེད་པའི་ཚུལ། །སྡུག་བསྔལ་ཆོས་ཉིད་ལོངས་སྤྱོད་རྒྱན། །ལས་ཀྱིས་མ་གྲུབ་ཡེ་ཤེས་སྟོབས། །བཙལ་དུ་མེད་པའི་སྙིང་པོ་ཉིད། །བསམ་གཏན་ཕྱོགས་འཛིན་རྣམ་བཅས་པ། །བསྒོམ་སྐྱོན་ཀུན་ཏུ་ཐ་དད་པས། །དེ་དག་ཚུལ་གྱིས་སྣ་ཚོགས་ཉིད། །མ་བྱུང་སྐྱེ་འགག་ཡུལ་ལས་འདས། །བསམ་གཏན་མཚན་མས་གོལ་འགྱུར་ཞིང་། །རེ་དང་དོགས་པའི་མཐར་གནས་པའོ། །ཆོས་རྣམས་ཐམས་ཅད་གཉིས་མེད་དོན། །དེ་ཡང་འཐད་པ་དཔེ་དང་བཅས། །དུས་གསུམ་བྱང་ཆུབ་ཆེན་པོའི་ལམ། །འོད་ལྔ་ཆོས་ཉིད་དབྱིངས་ཀྱི་རྒྱན། །རྟོགས་པའི་རང་བཞིན་ཀུན་ཤེས་པ། །སྒྲིབ་མེད་གཟོད་ནས་རྣམ་པར་དག །རེ་དོགས་ཆགས་པ་ཀུན་བྲལ་ཞིང་། །ཐམས་ཅད་ཡོན་ཏན་སྙིང་པོའི་སྐུ། །གཉིས་མེད་རྟོགས་པར་དཀའ་བའི་དོན། །ཐབས་དང་ཤེས་རབ་ངང་ཚུལ་བཟང་། །འཁོར་གནས་བྱང་ཆུབ་སེམས་ཀྱི་གྲོང་། །དེ་དག་རང་གི་ཆོས་ཉིད་དེ། །བླ་མའི་མན་ངག་རྣམ་བྲལ་བས། །ཡང་དག་སངས་རྒྱས་རྙེད་མི་འགྱུར། །ཀུན་ཏུ་ས་རྣམས་སྤྱོད་བྱེད་ཅིང་། 
།ཀུན་ཏུ་ལམ་མཆོག་བགྲོད་པ་མེད། །གདམས་ངག་ལེགས་པའི་རིན་ཆེན་གཞི། །དེ་ལས་ངོ་མཚར་འབྲས་བུ་འབྱུང་། །དེ་ཉིད་ལམ་ཀུན་སྒོམ་བྱེད་ཅིང་། །ཚུལ་བཞིན་གནས་པས་རྣམ་པར་གྲོལ། །ཕྱི་ནང་གསང་བའི་ཐེག་པ་དག །གོལ་སྒྲིབ་རང་གི་ངང་གིས་སེལ། །དེ་ལས་རྣམ་ཀུན་མཚོན་པའི་ཕྱོགས། །འཛིན་པའི་དབང་གིས་ཀུན་ནས་སྣང་། །སྐྱོན་དང་ཡོན་ཏན་གཉིས་མེད་པ། །སྤང་བྱ་བླང་བའི་མཐའ་རྣམས་བྲལ། །ཐེག་པ་གཞན་ལས་སྤགས་པ་ཡི།དུས་གསུམ་མཉམ་པའི་རང་བཞིན་ལས། །ཆོས་ཀུན་གདོད་ནས་དག་པར་གནས། །དེ་དག་ཆེ་བའི་ཆེ་བ་ཉིད། །བསྟི་གནས་ཙམ་གྱི་མཚན་ཉིད་དུ། །སོ་སོའི་མཚན་མ་རྟགས་དང་བཅས། །ཡང་དག་རྩོལ་བ་ལས་འདས་པའི། །དོན་ཀུན་དཔེ་ལས་འདས་པའི་ཆོས། །ངེས་པའི་ལུང་ཀུན་ཚུལ་འཇུག་པའི། །ཐེག་པ་སྣ་ཚོགས་ཡུལ་དང་བྲལ། །དེ་དག་ཡུལ་ཆེན་གོལ་བའི་གནས། །གཟུང་འཛིན་རྣམ་པར་དག་པའི་གཞི། །ཐ་སྙད་མིང་དུ་གནས་མི་འགྱུར། །མཉམ་ཉིད་རིག་པའི་ངོ་བོ་ཡིས། །དོན་ཀུན་གསལ་བར་སྟོན་བྱེད་ཅིང་། །རིག་འཛིན་ཐ་དད་ལས་ཀུན་དག །གཉིས་མེད་ཡེ་ཤེས་ངོ་བོ་ཉིད། །དེ་ལྟར་ཆོ་འཕྲུལ་ཀུན་སྣང་བས། །རང་བྱུང་ཡེ་ཤེས་འཆར་བྱེད་ཅིང་། །ཡོན་ཏན་འཆར་བའི་གཏན་ཚིགས་ཀྱིས། །རེག་ན་རྩོལ་བསྒྲུབ་སྐྱོན་ཆེན་ཏེ། །མཚན་མའི་དཀྱིལ་འཁོར་ཀུན་ནས་འཇུག །ཁྲོ་བོ་རྟགས་རྣམས་གོམས་པའི་མཐུས། 
།དེར་སྣང་རང་གི་ཡེ་༄༅། ཁྲེས་བྲལ། །འབད་རྩོལ་འཁྲུལ་པས་ཀུན་བརྟགས་པའི། །འབྲས་བུ་དེ་དག་ཟག་བཅས་ཆོས། །སྤྱོད་པ་འཇུག་སྒོ་ཐ་དད་པས། །དམན་པས་གོང་མ་སྐྱེ་མི་འགྱུར། །བློ་མཆོག་ཡང་དག་སྦྱངས་པའི་ཚུལ། །ཕྲིན་ལས་ཀུན་གྱི་རྩོལ་བྲལ་ཞིང་། །ཡང་དག་དོན་ཀུན་མཉམ་པ་ཉིད། །ཐེག་པའི་ཡུལ་འདིས་གསལ་བར་བྱེད། ཁུ་རྐྱེན་ལ་ལྟོས་ནབྲུལ་པ་ཉིད། །རང་བྱུང་ཡེ་ཤེས་གཞན་ན་མེད། །མཚོན་པའི་དཔེ་ཡིས་བརྗོད་མེད་ཅིང་། །ཕྱག་རྒྱའི་དཀྱིལ་འཁོར་སྣ་ཚོགས་གསལ། །འབྲས་བུ་རང་ལས་སྣང་བ་དག །དེས་ན་ཡེ་ནས་གནས་པའི་ཆོས། །སེམས་ཅན་བྱང་ཆུབ་སེམས་ཉིད་ལ། །ཀུན་ཏུ་བགྲོད་པས་གྲོལ་བ་ཉིད། །རྟོགས་པའི་སྤྱོད་ཡུལ་མཐའ་འདས་པ། །ཕྱོགས་མཉམ་ལྷུན་གྱིས་གྲུབ་པའི་དངོས། །བྱང་ཆུབ་སེམས་ཀྱི་དཀྱིལ་འཁོར་ཉིད། །དམིགས་དཀའ་དཔེ་དོན་ལས་འདས་ཤིང་། །དེ་ཡི་ཆེ་བས་ཀུན་ཏུ་ཁྱབ། །ལྷུན་གྱིས་གྲུབ་པའི་ཚོགས་རྣམས་ཀུན། །དུས་གསུམ་མཉམ་པའི་ངང་སྦྱོར་བས། །མཆོད་པའི་གནས་ཀུན་ཡོངས་རྒྱས་ཏེ། །གཉིས་མེད་རྣམ་པར་བཀོད་པའི་མཐུས། །དེ་དག་དཀྱིལ་འཁོར་མཉེས་པར་འགྱུར། །ལམ་ཀུན་རྫོགས་པའི་བདུད་རྩི་ལ། །ལྷག་པར་བྱིན་རླབས་བསྡོ་དང་བྲལ། །རྣམ་བཞི་ལྷུན་གྱིས་གྲུབ་པ་ནི། །དངོས་གྲུབ་གནས་ཀུན་མཉམ་རྫོགས་པའི། །སྦྱོར་སྒྲོལ་ལྷུན་གྱིས་གྲུབ་པ་ཡི། །གར་སྟབས་དགའ་བ་ཀུན་གྱི་གཞི། 
།གཏོར་མ་སྔགས་བཟླས་ལ་སོགས་པས། །ལྷག་པའི་དོན་ཀུན་གཟུང་བ་མེད། །བདག་ཏུ་བཟུང་བས་མི་གྲོལ་ཞིང་། །རྩོལ་བས་སྒྲུབ་པའི་གནས་མཆོག་འདི། །ཞེས་རྒྱ་ཆེར་བསྟན་ཏོ། །རྫོགས་པ་ཆེན་པོ་ཆོས་ཉིད་བྱང་ཆུབ་ཀྱི་སེམས་རིན་ཆེན་བཀོད་པ་རྣམ་པར་དབྱེ་བའི་རྒྱུད་ལས། བསྟན་པ་བསྡུས་པ་དྲི་ལན་བསྟན་པའི་ལེའུ་སྟེ་གཉིས་པའོ།། །།དེ་ནས་སངས་རྒྱས་ཐམས་ཅད་ཀྱི། །རང་བཞིན་གཉིས་མེད་ཀུན་ཏུ་བཟང་། །ཐམས་ཅད་ཆོས་ཀྱི་དེ་བཞིན་ཉིད། །ཐམས་ཅད་དོན་ཀུན་གསལ་བར་མཛད། །དེ་དག་ཆོས་རྣམས་ཐམས་ཅད་ཀྱི། །རང་བཞིན་བྱང་ཆུབ་སེམས་ཀྱི་རྒྱན། །དམིགས་མེད་སྙིང་པོ་མཐའ་འདས་པ། །གསང་བའི་རྒྱུད་ཆེན་བསྟན་པའི་སྒོ། །རྡོ་རྗེ་སེམས་དཔའ་ནམ་མཁའ་ཆེ། །ཀུན་བཟང་ཡངས་པ་ཆོས་ཀྱི་དབྱིངས། །རྣམ་དག་ལམ་ཆེན་ཀུན་སྒྲོལ་ཕྱིར། །མི་སྐྱེ་མི་འགག་ཅིར་མི་དགོངས། །བྱམས་པས་དོན་ཉིད་རྣམ་སྦྱང་ཕྱིར། །སྙིང་རྗེ་ཆེན་པོ་ཅིར་མི་མཛད། །ཆེ་བའི་ཆེ་བ་ཟབ་མོ་ཡི། །ཡོན་ཏན་ཅིར་ཡང་བསྔགས་པ་མེད། །དོན་རྣམས་ཇི་བཞིན་མི་བསྐྱེད་དེ། །བྱ་བ་མེད་པར་གྲོལ་བས་གྲོལ། །རང་བྱུང་ཡེ་ཤེས་བཙལ་མེད་པས། །གྲོལ་ནས་གྲོལ་བའི་ལམ་ཡང་སྟོན། །འབྱུང་བ་ཆེན་པོབཅོམལྡན་འདས། །འགྲོ་བ་ཀུན་ལརངབཞིནགནས། །ཕྱིན་ཅི་ལོག་ཏུ་རྣམ་བརྟགས་ཀྱང་། །གྲོལ་བ་རང་བྱུང་གཞན་ལས་མིན། །ཆེ་བའི་ཡེ་ཤེས་རྙེད་དཀའ་བ། 
ཁྲེས་༄༅ རབ་ཐབས་ལ་བརྟེན་པས་འགྲུབ། །མིང་ཙམ་གཞན་ལ་བརྟེན་འདྲ་ཡང་། །མངོན་སུམ་བདེ་བ་རང་ལས་འབྱུང་། །ཆོ་འཕྲུལ་ཆེན་པོ་དཀའ་བ་མིན། །ཡོན་ཏན་ཀུན་གྱིས་སྟོབས་ཀྱི་རྣམས། །ཇི་བཞིན་རྟོགས་པའི་ཕྲ་བ་ལས། །དེ་མ་ཐག་ཏུ་འབྱུང་བར་འགྱུར། །སྣང་བ་མེད་པའི་ཆོས་ཉིད་ནི། །མ་བཙལ་བཞག་པས་བསྒོམ་པ་ཡིན། །དེ་དང་དེར་ནི་རྣམ་བཙལ་ན། །དེ་ལས་དེ་བཞིན་དེ་མི་འབྱུང་། །མཆོག་ཏུ་གསང་བའི་ཆོས་འདི་ནི། །རྣ་དབང་གཞན་ནས་ཐོས་མི་འགྱུར། །དེ་བཞིན་ལྕེ་ཡི་དབང་པོས་ཀྱང་། །དེ་ལ་བརྗོད་དུ་རྡུལ་ཙམ་མེད། །འགྲོ་བ་སྡུག་བསྔལ་བྱང་ཆུབ་སེམས། །ཀུན་ཏུ་ཆུབ་པས་རྣམ་པར་རོལ། །དེ་ལ་བསྐྱོད་པ་མེད་བཞིན་དུ། །ནམ་མཁའི་མཐའ་ལྟར་རྣམ་པར་གནས། །ཁྱད་པར་ཅིར་ཡང་མཚུངས་པ་ལ། །ལས་སོ་ཞེས་ནི་རྣམ་པར་བརྟགས། །ཅིས་ཏེ་ལས་ཀྱི་དབང་བཙན་ན། །རང་བྱུང་ཡེ་ཤེས་ཡོད་མ་ཡིན། ཁུ་ཉིད་རྡོ་རྗེ་རྐྱེན་དང་བྲལ། །མ་སྐྱེས་པས་ན་འཇིག་པ་མེད། །གདོད་ནས་སྙིང་པོ་བྱང་ཆུབ་ལ། །བཙལ་བའི་བསམ་པས་དབྱིངས་མི་བསྐྱོད། །ཡོན་ཏན་ཆེན་པོས་བསམ་གཏན་ན། །བསམ་གཏན་ཉིད་ལས་བསམ་དུ་མེད། །མ་བསམས་མ་སྦྱངསཆོསབཞིནདུ། །རྣམརྟོག་ཉིད་ལས་ཡེ་ཤེས་སྐྱེ། །ཕྲ་བའི་སྒོ་མོར་མིང་བཏགས་ནས། །སེམས་ཀྱིས་དབེན་པའི་ལམ་འཚོལ་ཞིང་། །དགོན་པའི་རྒྱུད་དུ་དབེན་འཛིན་པས། 
།བརྟགས་ན་རྣམ་པར་རྟོག་འགྱུར་བསྒོམ། །རྒྱུ་དང་འབྲས་བུར་མིང་བཏགས་ཤིང་། །དགེ་སྡིག་གཉིས་ཀ་རྣམ་པར་སེལ། །འཇིག་རྟེན་འདི་ལས་བྱུང་ངོ་ཞེས། །བླང་དོར་བྲོད་པ་མཆོག་ཏུ་བསྐྱེད། །ཆགས་དང་མ་ཆགས་ཚིག་གི་ལམ། །དབུ་མ་བཞིན་ཏེ་བྲག་ཆ་འདྲ། །བདེ་དང་སྡུག་བསྔལ་རྒྱུ་མཐུན་ཞེས། །འགྲོ་བའི་མགོན་པོ་སེམས་དཔས་གསུངས། །འདོད་ཆགས་ཞེ་སྡང་གཏི་མུག་ཀྱང་། །བྱང་ཆུབ་སེམས་དཔའི་ལམ་ལས་བྱུང་། །ཀུན་སྤྱོད་ཡོན་ཏན་རྣམ་ལྔ་ཡང་། །ཆོས་ཉིད་དབྱིངས་ཀྱི་རྒྱན་དུ་ཆེ། །ནམ་མཁའ་རྟོག་པ་སྐྱེ་མེད་ཅིང་། །རྟོག་པ་དེ་ཉིད་ནམ་མཁའ་འདྲ། །མི་ཆགས་ནམ་མཁའི་སྔོ་བ་ལ། །རང་དོན་ཆེན་པོའི་ནམ་མཁའ་འབྱུང་། །རྟོག་མེད་མཉམ་ཉིད་ཆོས་ཀྱི་སྐུ། །བཟུང་བས་མི་ཟིན་ཆུ་ཟླ་འདྲ། །ཀུན་ཏུ་བཟང་པོའི་རོལ་པ་ཡིས། །ཨུ་ལི་ཀྭ་ལི་ཟབ་ཏུ་བསྟན། །དེ་བཞིན་ཨ་དང་མཛེས་པའི་ཏ། །ས་དང་ཡན་ལག་སྤྲོས་པ་བཞིན། །འཇིག་རྟེན་ཡོངས་ཀྱི་སྤྱོད་ཡུལ་ལ། །སངས་རྒྱས་གསུང་གི་ཟབ་མོ་འབྱུང་། །ཨེ་མ་ཧོ་སངས་རྒྱས་སྤྱོད་ཡུལ་འདི། །བཙལ་བས་རྙེད་པའི་གནས་མེད་དོ། །དྲུག་གི་ཆོས་བཞིན་ཡུལ་མེད་པས། །ལྡོངས་པས་ནམ་མཁར་བསྙགསཔབཞིན། །གོངནས་གོང་དུ་ཚངས་པའི་ལམ། །བྱ་བྲལ་ཆོས་དང་མཐུན་པར་སྤྱོད། །ཅི་སྟེ་ལམ་ལ་བགྲོད་གྱུར་ན། །ནམ་མཁའབཞིནདུཐུགཔམེད། །དེ་ལྟརདེབཞིནདེཡིཕྱིར། 
།དེ་ལ་དེ་༄༅། །བསྟེན་དེ་ཡང་ཐོབ། །དེ་ནི་སྙིང་པོ་དེ་བས་ན། །དེ་ལས་དེ་བྱུང་ངོ་མཚར་ཆེ། །སྔོན་གྱི་དེ་དང་ད་ལྟར་དེ། །དེ་བཞིན་དེ་ཡི་གནས་སུ་ཆེ། །དེ་ལྟར་དེ་ཡི་ལམ་འདྲ་བར། །དེ་ནི་དེ་ཡི་རང་བཞིན་ནོ། །དེ་དང་འདྲ་བ་ཡོངས་ཀྱི་ལམ། །ཟླ་བ་ལས་བྱུང་རྟེན་དང་བཅས། །ཀུན་གྱི་མཉམ་ཉིད་ཡིན་པ་ལ། །ཕྱོགས་སུ་བལྟས་པས་གྲུབ་པ་མེད། །ད་ལྟར་བདེ་དང་ཕྱི་མའི་བདེ། །མངོན་སུམ་པ་དང་རྒྱབ་ནས་བྱུང་། །དེ་ཡང་རྣམ་པའི་སྐྱོན་ཡིན་པས། །དེ་ལ་བརྟེན་པར་མི་བྱའོ། །དུས་གསུམ་གཅིག་སྟེ་ཐ་དད་མེད། །སྔོན་མེད་ཕྱིས་མེད་གདོད་ནས་འབྱུང་། །ཆོས་ཀུན་ཁྱབ་པས་གཅིག་པའི་ཕྱིར། །ཆེ་བའི་ཆེན་པོ་རརྔ་བཞིན་གནས། །སྲིད་པ་གསུམ་ན་སྦྱོང་བ་ཡང་ མིང་ཙམ་སྒྱུ་མར་སྣང་བ་སྟེ། །འཁོར་ལོ་བསྒྱུར་བའི་གནས་ཆེན་ཡང་། །སྒྱུ་མས་སྦྱོང་བའི་བསྟི་གནས་ཡིན། །རྣལ་འབྱོར་དུས་ལ་ལྟོས་པ་རྣམས། །དུས་དེ་འབྱུང་བར་མི་འགྱུར་ཏེ། །མ་བྲལ་སྨོན་པ་མེད་པས་ན། །སྟོང་པའི་མཚན་ཉིད་གསུངས་པ་བཞིན། །གཅིག་སྟེ་རྣམ་པ་ཡོངས་ཀྱིས་མེད། །རྣལ་འབྱོར་ནམ་མཁའི་བྱ་ལམ་གནས། །མ་བྱུང་མ་སྐྱེས་སྙིང་པོ་ལ། །སྒྲོས་བཏགས་ཆོས་ཀུན་ག་ལ་ཡོད། །ཕྱི་ནང་གཉིས་ཀ་ཕྱི་ཉིད་ནས། །ཟབ་མོ་ཆ་ཤས་རྟོག་ཡུལ་མེད། །སྲིད་པ་མིང་དུ་ལོབ་པའི་སྟོབས། །དེ་བས་ཏིང་འཛིན་སྙམ་དང་བྲལ། །དེ་ལ་ཐ་ཚིག་ཕྱི་དང་ནང་། །རངབཞིནཕུངཔོཁམསབཞིན 
་གནས། །དུས་གསུམ་འདི་དང་མི་འབྲལ་བའི། །ཐ་ཚིག་མིང་དུ་བཏགས་པ་མེད། །མི་གཡོ་བ་ནི་སྐུ་ཡི་རྒྱ། །མི་བསྐྱོད་པ་ནི་ཡེ་ཤེས་ཏེ། །མི་ལན་པས་ན་བདག་མེད་ཅིང་། །མི་འདོར་ཚིག་བྲལ་མཉམ་ཉིད་དོ། །གང་དང་གང་གིས་གང་དག་ཏུ། །ཀུན་གྲོལ་ཀུན་སྦྱོར་བདག་ལས་བྱུང་། །འདི་ལས་སྐྱེས་པ་བུད་མེད་ཅེས། །མཉམ་པའི་རྒྱལ་པོས་ཡོངས་མ་གསུངས། །འདི་ལ་བརྟུལ་ཞུགས་དྲག་ཤུལ་གྱིས། །གནས་སུ་བྱ་བ་མིང་མེད་དེ། །ཨ་དང་པར་ནི་རྣམ་ལྡན་ན། །སྒྱུ་མའི་བདེ་བ་འབྱུང་བ་འདོད། །རང་བཞིན་གཅིག་ཏུ་མ་ངེས་པས། །ཇི་ལྟར་བལྟས་པ་དེར་སྣང་དེ། །སྣང་འདོད་རྩོལ་སེམས་བདེ་བ་ལས། །དེ་ནི་དེ་སྒྲིབ་སྐྱོན་ཆེན་ཡིན། །བྱང་ཆུབ་ཡན་ལག་ཀུན་གྱི་སྒོ། །ཆ་ལུགས་བསྒོམས་པས་ཆུ་ཟླ་འདྲ། །མ་གོམས་མ་ཆགས་འབྱུང་འགྱུར་ཡང་། །བསྒོམས་པས་བྱིས་པའི་སྤྱོད་ཡུལ་བཞིན། །དཀྱིལ་འཁོར་ཁྲོ་གཉེར་ཆ་ལུགས་ཀྱི། །ཁྲོ་བདག་ཆེན་པོའི་ལུས་བཟུང་བས། །ཡི་གེ་མངོན་དུ་གྱུར་ན་ཡང་། །ཞ་བ་དེ་ཉིད་མཐོང་བ་མིན། །ཉོན་མོངས་པ་ཡི་དབང་གིས་ན། །ཏྭ་ལའི་མགོ་བོ་བཅད་པ་དང་། །ས་བོན་མེ་ཡིས་བསྲེགས་པ་བཞིན། །དེ་ཡི་དབང་དུ་མི་འགྱུར་སྟོན། །རྣམ་གྲངས་བརྒྱ་སྟོང་ཕྲག་ཡས་པ། །གང་ལྟར་སྐྱེས་ཀྱང་མི་རྟོག་སྐྱེས། །མཚན་མ་མེད་པའི་དབང་གིས་ན། །བསྟི་གནས་དེ་ལས་འབྱུང་མི་འགྱུར། །གླིང་བྲལ་འདི་ལ་གནས་པ་ཡི། 
།རྣལ་འབྱོར་དེ་ནི་སྐལ་བ་༄༅། །བཟང་། །བདག་དང་གཞན་དུ་མི་འབྱེད་པས། །སྒྱུ་མ་ལྷུན་གྲུབ་ཡུལ་ལ་རོལ། །ལྷག་མ་མེད་པར་ཡོངས་སུ་རྫོགས། །འགྱུར་བ་མ་ཡིན་དྲང་པོར་གནས། །ནམ་མཁའ་བཞིན་དུ་མཐའ་བྲལ་ཞིང་། །གཞན་ལ་ལྟོས་འགྱུར་ཆོས་མ་ཡིན། །ལྷུན་གྱིས་གནས་པའི་བདེ་ཆེན་དེ། །མཚུངས་པ་མེད་པའི་ཡེ་ཤེས་ཀྱིས། །རང་གི་མཐུ་ཡིས་རིག་པ་ལས། །ཆོས་ནི་གཞན་ལས་འརྒྱུང་མི་འགྱུར། །སླ་ཞིང་དཀའ་ལ་སླ་ཕྱིར་དཀའ། །མངོན་སུམ་མི་གནས་ཀུན་ཏུ་ཁྱབ། །མིང་ཙམ་འདི་ཞེས་བསྟན་པར་ནི། །རྡོ་རྗེ་སེམས་དཔས་མཚོན་དུ་མེད། །ངོ་མཚར་རྨད་བྱུང་རོལ་པ་ནི། །བྱ་བྲལ་ནམ་མཁའ་ཇི་བཞིན་དེ། །ཅིར་ཡང་མི་དམིགས་གཏི་མུག་ལས། །དེ་མ་ཐག་ཏུ་རང་ལས་བྱུང་། །འདི་ནི་ཐམས་ཅད་མཚུངས་པའི་ལམ། །འགྲོ་བ་ཀུན་ལ་རང་བཞིན་གནས། །བྱིས་པ་ཞབྲུལ་པས་བསླད་པའི་ཕྱིར། །སྨན་ཉིད་སྨན་པས་འཚོལ་བ་བཞིན། །གོ་བའི་ཡུལ་ན་བདེ་བ་ཆེ། །དེ་ཉིད་རྣམ་དག་འཇིག་རྟེན་ཡིན། །དེ་ལས་ཕྱོགས་ཀྱི་འོད་འདུས་པས། །ཕྱོགས་བཞི་མཚམས་དང་སྟེང་འོག་གྲུབ། །མ་ངེས་འཇའ་ཚོན་ཁ་དོག་ལས། །རིགས་ཀྱི་ཁྱད་པར་མངོན་པར་སྣང་། །དེ་བཞིན གཡོའགུལམི་གཡོ་བ། །འབྱུང་བ་ལྔ་ལསགཙོཆེན ཡིན། །འདས་དང་མ་བྱོན་ད་ལྟར་གྱི། །ཐ་སྙད་མིང་ལ་མི་གནས་ཏེ། །སྐྱེ་འགགས་མེད་པར་རབ་བརྟགས་ཤིང་། །འདི་ཉིད་དུསགསུམ 
ཆེནཔོརསྦྱོར། །མཉམ་པས་རིམ་པར་བཀོད་པ་མེད། །གཅིག་པས་ཕྱོགས་སུ་བསྡོ་དང་བྲལ། །ཚོགས་ཀྱི་རྒྱན་རྣམས་བཀྲམ་པ་ཡང་། །རང་བཞིན་གནས་པས་འདྲིལ་པ་མེད། །ལྷུན་གྱི་གྲུབ་པས་མི་བསྡོ་སྟེ། །གདོད་ནས་དག་པའི་བདུད་རྩི་ཡིན། །སྐྱེ་མཆེད་བཅུ་གཉིས་ཁྱད་པར་དུ། །ལྷག་པའི་བསམ་པས་བཟུང་བ་མེད། །ཡིད་ཀྱི་བསམ་པས་ཡོན་བདག་སྟེ། །བལྟས་པས་སྟོབས་རྣམས་བཀྲམ་པའོ། །མཐོང་བར་འགྱུར་བས་དངོ་གྲུབ་ལས། །དེ་ནི་མཉམ་བཞག་རྫོགས་པར་འགྱུར། །ཡུལ་ཙམ་བཟུང་བའི་སྦྱོར་བ་ཡིས། །དགའ་བར་འགྱུར་ཡང་དམ་ཚིག་དེ། །ཐབས་ཀྱི་གར་སྟབས་བསྐྱོད་པ་ཡིས། །གཉིས་མེད་སྦྱོར་བ་ཕུལ་བ་ཡིན། །མི་གཟུང་གཏོང་བས་གཏོར་མ་སྟེ། །བྱ་བ་མེད་པས་ལས་རྣམས་རྫོགས། །མི་རྟོགས་ཡེ་ཤེས་གེགས་བསལ་ནས། །མི་བཟུང་མཉམ་བཞག་སྔགས་ཚིག་གིས། །བླ་མ་མཆོད་དང་གཏོང་བ་དང་། །དེ་བཞིན་བསོད་ནམས་ཐམས་ཅད་ཀྱང་། །མ་ཆགས་མི་གཡོའི་སྟོབས་མེད་ན། །བྱས་ན་འཆིང་བ་ཆེན་པོར་འགྱུར། །དེ་བས་དེ་ལུང་དེ་ཉིད་ལ། །དེ་ལས་དེ་སྦྱར་སྒྲིབ་པར་འགྱུར། །དེ་ལྟར་དེ་ལ་དེ་རྟོགས་ན། །དེ་ལ་དེ་ཉིད་འགྲུབ་པ་མེད། ཅེས་རྒྱ་ཆེར་གསུངས་སོ། །རྫོགས་པ་ཆེན་པོཆོསཉིད་བྱང་ཆུབ་ཀྱི་སེམས། རིན་ཆེནབཀོདཔརྣམ་པར་དབྱེ་བའི་རྒྱུད་ལས། དེ་ཁོ་ན་ཉིད་བསྟན་པའི་ལེའུ་སྟེ་གསུམ་པའོ།། 
།།དེ་ནས་རིགས་བཞིའི་སངས་རྒྱས་༄༅། །ཀུན། །རང་རིག་བདེ་གཤེགས་སྲས་དང་བཅས། །ཐམས་ཅད་ཆོས་ཀྱི་གནས་འཇུག་པའི། །ངེས་པའི་དོན་ཆེན་དགོངས་པར་མཛད། །འདི་ལྟར་སྐུ་དང་གསུང་ཐུགས་ཀྱི། །ཐེག་པའི་མཐའ་རྣམས་སྡུད་བྱེད་པ། །དོན་ཀུན་གསང་བ་སྟོན་པའི་རྒྱུད། །བདེ་གཤེགས་ཀུན་གྱིས་ངེས་པར་བཤད། །རང་གི་ཡེ་ཤེས་དམ་པའི་གནས། །དེ་དག་ཐེག་པའི་ཚུལ་གྱིས་ཏེ། །གཉིས་མེད་དོན་ཀུན་ལས་གྲོལ་བའི། །ཚུལ་འདི་ངེས་པར་འབྱུང་བའི་དོན། །ཨེ་མ་ཧོ་སངས་རྒྱས་ཀུན་ཏུ་བཟང་། །རིགས་ཀྱི་དཀྱིལ་འཁོར་མ་ལུས་པའི། །བསྟན་པའི་དོན་ཀུན་སྣང་མཛད་ཕྱིར། །བྱིན་རླབས་ངོ་བོ་ཇི་ལྟར་བསྡུ། །དེ་དག་འབྲེལ་པའི་ཚུལ་བྱུང་བས། །ཐམས་ཅད་སྒོ་ནས་སྣང་བྱེད་ཅིང་། །མ་འདྲེས་ཀུན་ནས་འཇུག་པའི་དོན། །ཐུགས་རྗེས་རོལ་པ་སྟོན་པར་མཛོད། །རྣམ་པར་འབྱེད་པའི་ཆོས་རྣམས་ཀྱིས། །གནས་པ་རང་བཞིན་ལྷུན་གྱིས་གྲུབ། །མི་གཡོ་བསམ་གཏན་ཏིང་འཛིན་མཆོག །རྩོལ་བྲལ་ཆགས་མེད་སྤྱོད་ཡུལ་ཉིད། །བཀོད་པའི་རྒྱན་གྱི་འབྲས་བུ་ལས། །རོལ་པ་ཆོ་འཕྲུལ་བྱིན་རླབས་སྣང་། །བགྲོད་བྱེད་གནས་པའི་ལམ་ཉིད་ལས། །ཡང་དག་དོན་གྱི་ཐིག་ལེར་གསལ། །ལུང་རྣམས་ཀུན་གྱི་རྩ་བའི་དོན། །གནས་སྐབས་དབྱེ་བས་རྣམ་པ་བརྒྱད། །ངོ་བོ་ཉིད་ཀྱིས་ཀུན་ཁྱབ་ཅིང་། །བཞུགས་གནས་ཚད་མེད་ཡངས་པའི་མཆོག །དེ བཞིན ཕྲིན ལས 
ཚད་མེད་པས། །དགོངས་པ་ཚད་མེད་གསལ་བར་མཛད། །ཀུན་ནས་བྱམས་པ་ཚད་མེད་ཅིང་། །རྒྱ་ཆེན་སྙིང་རྗེ་ཚད་མེད་མཆོག །ཟབ་ཅིང་ཕྲ་བ་བརྟགས་དཀའ་ཞིག་། །བཏང་སྙོམས་ཀུན་གྱི་ཡུལ་ལས་འདས། །རྟག་པ་ཆེན་པོ་འགྱུར་མེད་པ། །ཀུན་ནས་བཅིང་ཞིང་གྲོལ་བ་མེད། །རིམ་གྱིས་ས་ལ་སྦྱོང་བྱེད་ཅིང་། །དེ་དག་ལམ་ལ་བགྲོད་མེད་ཚུལ། །ཁྱད་པར་གསང་བའི་བརྡ་དོན་གྱིས། །ཀུན་ཏུ་བཟང་པོ་རང་བཞིན་ཉིད། །མན་ངག་རྣམ་བཅུ་གསལ་བྱེད་པའི། །དོན་ཀུན་ཐེག་པ་ལས་འདས་པའོ། །སྤྱི་དང་ཁྱད་པར་ཆོས་ཀྱི་བདག །སྟོན་པའི་ཡོན་ཏན་རྣམ་སྤྲུལ་ཞིང་། །དེ་དག་ཡེ་ཤེས་དཀྱིལ་འཁོར་གྱིས། །ཐམས་ཅད་ཀུན་ནས་སྒྲིབ་མེད་དོན། །འོག་མིན་གནས་མཆོག་ཆོས་ཀྱི་དབྱིངས། །ཡོན་ཏན་སྣང་བ་ཀུན་གྱི་གཞི། །ཐེག་པའི་ཁྱད་པར་རྣམ་སྤགས་པའོ། །མ་འདྲེས་ཕྲིན་ལས་རྒྱ་ཆེན་པོ། །ཉིད་ལས་གཞན་དུ་མི་འབྱེད་པའི། །ཞིང་ཁམས་ཀུན་ཏུ་རྣམ་བཀོད་པ། །སངས་རྒྱས་ཡེ་ཤེས་དཀྱིལ་འཁོར་ཉིད། །རིགས་ཀུན་རྣམ་པར་མཐུན་པའི་ཚོགས། །རང་གི་གནས་ཀུན་ལོངས་སྤྱོད་ཀྱིས། །ཐབས་དང་ཤེས་རབ་མཉམ་སྦྱོར་བའོ། །དེ་ལ་རྒྱ་ཆེན་དོན་རྣམས་ཀུན། །ཐབས་ལྡན་གདོད་ནས་རྣམ་དག་པའི། །བྱིན་རླབས་ཀུན་ཏུ་བཟང་པོ་དངོས། །རང་རིག་མཐུ་ལས་ཀུན་སྟོན་པའོ། ཁྲེས་རབ་ཡེ་ཤེས་རྩེ་གཅིག་པའོ། །ཏིང་འཛིན་བསྟན་པའི་ཚུལ་སྡུད་ཅིང་། 
།མ་འདྲེས་ལས་ཀུན་སྟོན་༄༅། །མཛད་པས། །སྲས་ཀྱི་དམ་པར་རབ་ཏུ་བསྔགས། །དེ་དག་མཉམ་ཉིད་ཆོས་ཀྱི་དབྱིངས། །ཕྱོགས་རྣམས་ཀུན་ནས་ལྷུན་གྲུབ་ཅིང་། །དུས་ཀུན་དུས་ནི་འགྱུར་མེད་པས། །ཡེ་ནས་གནས་པའི་ངོ་བོ་ཉིད། །རྣལ་འབྱོར་ཆེན་པོའི་དོན་ཀུན་གྱིས། །ཐབས་ལྡན་གསང་བ་སྟོན་པར་བྱེད། །དེ་དག་གཞི་དང་བྱ་བའི་ལམ། །འབྲས་བུའི་ཚུལ་དུ་རྣམ་པར་གནས། །ཆོས་རྣམས་ཀུན་གྱི་དེ་བཞིན་ཉིད། ཁྲེས་ཤིང་རིག་པའི་བྱིན་རླབས་ཀྱིས། །རང་གི་དོན་ཀུན་རྣམ་རྫོགས་པས། །ཐམས་ཅད་སྣང་བའི་གཞིར་གྱུར་པའོ། །དེ་དག་ཕྱག་རྒྱ་ཆེན་པོའི་མཐུ། །རང་གི་མཚན་ཉིད་མ་འདྲེས་པར། །མཐའ་འདས་ཆོས་ཀུན་གཏན་ལ་འབེབས། །རྣལ་འབྱོར་ཆེན་པོ་སྒྲུབ་པོའི་ལམ། །དེ་བཞིན་ཉིད་ཀྱི་དོན་ཉིད་ཀྱིས། །དེ་ཉིད་འབྲས་བུ་གསལ་འགྱུར་ཞིང་། །སྐུ་དང་ཡེ་ཤེས་ཆེན་པོ་དག །དོན་མཐུན་རྣམ་པའི་རྒྱུད་ཀྱིས་སྣང་། །ཐམས་ཅད་ཅིར་ཡང་མི་གནས་པས། །ཆོས་དབྱིངས་སངས་རྒྱས་ཆེ་བ་ཉིད། །མཐའ་བྲལ་མཐའ་མ་མ་སྤངས་པས། །མངོན་པའི་སངས་རྒྱས་རྣམ་པར་དག །མཚན་མའི་ཡུལ་ཀུན་ལས་འདས་ཤིང་། །ཡིན་པའི་སངས་རྒྱས་འགྱུར་མེད་པས། །རྒྱུ་རྐྱེན་འབྲས་བུར་མི་ཕྱེད་པས། །བདག་ཉིད་ཆེན་པོའི་སངས་རྒྱས་སྐུ། །བགྲོད་པའི་ལམ་དང་འབྲས་བུའི་ས། །གནས་མེད་སངས་རྒྱས་མེད་པའི་ཚུལ། །ཐེག་པ་ཀུན་ལས་རྣམ་གྲོལ་བ། 
།རང་བཞིན་དོན་གྱི་རྣམ་སྤགས་པས། །ཆེ་བ་རྣམ་པ་ལྔ་ཉིད་དེ། །ཆོས་རྣམས་ཀུན་གྱི་བདག་ཉིད་དོ། །ཆོས་ཉིད་རང་བཞིན་ཀུན་གསལ་ཞིང་། །མ་བཅོས་མཚན་མའི་མཐའ་དང་བྲལ། །མ་འགགས་ཡོན་ཏན་ཀུན་ཏུ་སྣང་། །དོན་ཀུན་འབྱུང་བ་རྒྱུ་ཡི་དོན། །ཕྱི་ནང་མེད་པར་འོད་གསལ་ཞིང་། །མ་འདྲེས་ཀུན་ཏུ་རྫོགས་པར་བྱེད། །མ་བཅོས་མཚན་མ་རྣམ་དག་པས། །རང་བཞིན་ཡུལ་ཀུན་སྤྲོས་པས་དབེན། །ཐམས་ཅད་དག་པའི་སངས་རྒྱས་སྐུ། །དཀྱིལ་འཁོར་རིགས་ཀྱི་ཆ་ལུགས་རྫོགས། །ཡེ་ནས་ལྷུན་གྱིས་གྲུབ་པའི་ཆོས། །ཕྱག་རྒྱ་གསང་བའི་ཡེ་ཤེས་ཉིད། །རྟེན་དང་བརྟེན་པ་ཐ་དད་གཞི། །སྣང་བའི་ཚུལ་གྱིས་གཉིས་མེད་པར། །ཐིག་ལེ་ཆེན་པོར་མཉམ་རྫོགས་པས། ཁྲེས་དང་ཤེས་འབྱུང་གཏན་ལ་འབེབས། །དེ་དག་ཡེ་ཤེས་ཀུན་ཁྱབ་པའི། །ཚུལ་གྱིས་གནས་སྐབས་དོན་སྟོན་པའོ། །ཆོས་ཉིད་ཀུན་ནས་སྤྲོས་བྲལ་ཞིང་། །རང་བཞིན་ཀུན་ཏུ་བཟང་མོའི་མཁའ། །དངོས་མེད་བྱང་ཆུབ་སེམས་ཀྱི་དབྱིངས། །རྒྱན་གྱི་ཆོ་འཕྲུལ་རྣམ་བཀོད་པ། །ཀུན་ཏུ་བཟང་པོའི་རོལ་པ་སྟེ། །དོན་ཀུན་གསལ་བར་བསྟན་པའི་སྒོས། །དཀྱིལ་འཁོར་ཀུན་ཏུ་སྣ་ཚོགས་པའོ། །ཐ་དད་མིན་ལ་ཐ་དད་པའི། །ནང་དང་ཕྱི་རོལ་ཡུལ་འདས་པས། །བྱང་ཆུབ་སེམས་ཀྱི་དངོས་གཞི་སྟེ། །ནང་དུ་འཇུག་པའི་མཚན་ཉིད་ཅན། །དེ་དག་གཉིས་མེད་ཡེ་ཤེས་ཆེ། །ཐབས་དང་ཤེས་རབ་འབྲེལ་པའི་དངོས། 
།མ་༄༅། །འདྲེས་པ་ཡི་ཚུལ་དག་གིས། །ཐམས་ཅད་རབ་ཏུ་གསལ་བར་བྱེད། །ཆོས་ཉིད་ཀུན་ཏུ་སྟོན་བྱེད་སྐབས། །རང་བཞིན་གནས་པའི་ངོ་བོ་ཉིད། །དེ་དག་རང་གི་ཆེ་བས་གནས། །ཀུན་ཏུ་རྩོལ་བ་དང་བྲལ་ཞིང་། །ཐ་སྙད་བརྗོད་པའི་ཚིག་ལས་འདས། །འགྲོ་རྣམས་ལས་ཀྱིས་མི་འཁོལ་ཞིང་། །བཙལ་སེམས་ཡུལ་ཉིད་དང་བྲལ་བས། །གཉིས་སུ་མེད་པའི་སྐྱོན་བྲལ་ཞིང་། །ཡེ་ཤེས་རང་ལས་བྱུང་བར་བྱེད། །གཟུངས་ཀྱི་སྦྱོར་ཐབས་ཇི་བཞིན་དུ། །ཡོངས་སུ་རྫོགས་པའི་ཆོས་སྟོན་ཅིང་། །ཆགས་བཅས་ཡུལ་ལས་འདས་པ་ཡི། །གདོད་ནས་ཆེ་བའི་སྙིང་པོ་ཉིད། །སྨོན་ལམ་ཡུལ་ཀུན་གནས་མེད་པ། །དེ་དག་ངེས་པར་ལུང་བསྟན་མཛད། །ཀུན་ཏུ་མཉམ་པས་སྤྲོས་དང་བྲལ། །དངོས་གྲུབ་ཆེན་པོའི་བདེ་ཡོང་ཞིང་། །རྩོལ་དང་བྲལ་བའི་དོན་སྤྱོད་པ། །ཆོས་ཉིད་དོན་ལ་འགྱུར་བ་མེད། །རྒྱུ་དང་རྐྱེན་ལས་མ་གྲུབ་པའི། །འགྲོ་བ་ཡོངས་ལ་སངས་རྒྱས་གནས། །ཕྱོགས་བཅུར་ཚོགས་རྣམས་འབུལ་བྱེད་ཅིང་། །བདེ་ཉིད་རྒྱན་ཀུན་ལྷུན་གྱིས་གྲུབ། །ཡེ་ནས་གནས་པའི་སངས་རྒྱས་དེ། །ཕྲིན་ལས་རྒྱ་མཚོའི་སྐབས་བྱེད་ཅིང་། །བདག་ཅག་གཏོར་མར་འཆིང་བར་འགྱུར། །ལུང་ཙམ་འབྲེལ་བ་མིང་གི་བརྡ། །གནས་སྐབས་ཆོས་ཀུན་གཏན་ལ་འབེབས། །དེ་དག་དོན་ཀུནཇིབཞིནཔའི། །ཕྱགརྒྱའི་གནས་ཀྱིས་རྣམ་གྲོལ་ཞིང་། །དེ་ཡི་མཐར་བཅས་དམིགས་དང་བྲལ། 
།ཐེག་པ་ཀུན་ཏུ་མངོན་ཞེན་པའི། །རང་གི་གྲུབ་མཐས་ཡུལ་ཀུན་འཛིན། །དེ་དག་ཕྱི་ནང་གསང་བའི་ཚུལ། །ཐ་སྙད་ཚིག་གིས་གང་ལ་འཇུག །གཉིས་བྲལ་གཉིས་སུ་རྟོགས་བྱེད་པའི། །ཀུན་ནས་བགྲོད་པའི་ཐབས་ཀུན་གྱིས། །རང་བཞིན་ཡུལ་ཀུན་གསལ་བར་བྱེད། །ང་དང་བདག་ཉིད་རང་བཞིན་ཆེ། །ཀུན་ནས་ཟག་པ་མེད་པའི་སྒོ། །ཕྱག་རྒྱའི་དཀྱིལ་འཁོར་ཇི་བཞིན་པར། །མ་འདྲེས་གསལ་བའི་དཀྱིལ་འཁོར་ཉིད། །དེ་བཞིན་ལྷ་གནས་བསྒོམ་པའི་ཆོས། །རྣམ་གསུམ་ཚུལ་གྱིས་སྙོམས་འཇུག་པས། །བྱང་ཆུབ་སེམས་ཀྱི་རང་བཞིན་ཏེ། །འདི་དག་བྱེད་པ་མེད་པའི་ལུང་། །དུས་ཀུན་རང་བཞིན་ལ་གནས་པའི། །བསྙེན་བསྒྲུབ་གསང་བ་ལ་སྤྱོད་ཅིང་། །ཐ་དད་ཆོས་ཀྱི་སྟོབས་རྒྱས་པས། །དེ་དག་རྟོག་པའི་མཐའ་ཡིས་ཉམས། །དོན་རྣམས་ཕྱོགས་སུ་གྲུབ་བྱེད་པའི། །ཕྱག་རྒྱའི་དཀྱིལ་འཁོར་རྫོགས་པ་ཆེ། །མགོན་པོ་མི་གཉིས་གནས་ལ་སྐྱེ། །རབ་ཏུ་འཇུག་པ་གཙོ་བོའི་སྟོབས། །རྣམ་དག་ལམ་ཀུན་མཐར་ཕྱིན་པས། །དེ་དག་གདོད་ནས་མ་སྐྱེས་པའོ། །བྱ་བྲལ་ཡུལ་ཀུན་རྫོགས་པ་ཉིད། །དོན་ཀུན་ཕྱག་རྒྱ་འདི་ཉིད་དོ། །མཚོན་མེད་ཀུན་ནས་འཇུག་པའི་རྒྱུ། །དེ་དག་རབ་ཏུ་གྲུབ་པའི་དངོས། །སྣོད་བཅུད་རང་བཞིན་རྣམ་དག་པའི། །ཐུགས་རྗེ་ཆེན་པོའི་དོན་རྣམས་ཀུན། །དེ་དག་རབ་ཏུ་གྲུབ་པའི་དངོས། །སྣོད་བཅུད་རང་བཞིན་རྣམ་དག་པའི། 
།འབྱུང་ཆེན་སངས་རྒྱས་དཀྱིལ་༄༅། །འཁོར་ལ། །བཅོམ་ལྡན་དགའ་མཆོག་སྙོམས་འཇུག་པས། །རང་རྟགས་ཕྱག་རྒྱའི་ཚོགས་གསལ་འགྱུར། །འདི་དག་གྲོགས་གནས་ཀུན་ཁྱབ་ཅིང་། །ཆོས་ཀུན་ངོ་བོར་ལྷུན་གྲུབ་གནས། །རྣམ་རྟོག་སྤང་བླང་མེད་པ་ཡི། །ཐ་དད་མཚན་མ་ཀུན་བྲལ་བའི། །ཡུལ་དུས་ཀུན་ནས་བརྟགས་པའི་ཚོགས། །རང་བྱུང་ཡེ་ཤེས་གནས་ནས་སྐྱེས། །བདེ་བར་གཤེགས་པའི་སྙིང་པོ་ཉིད། །བཅོམ་ལྡན་འདས་ཀྱིས་དོན་མཛད་པའོ། །དེ་དག་དོན་ཀུན་ཇི་བཞིན་པས། །དབྱིངས་དང་ཡེ་ཤེས་འབྲེལ་པའི་རྒྱ། །ཆེ་བའི་ཡེ་ཤེས་མཐའ་འདས་པ། །ཐབས་ཀྱི་ཁྱད་པར་ཀུན་གྱི་ཚུལ། །རྙེད་དཀའ་རང་གི་གནས་ལས་བྱུང་། །ཐབས་དང་ཤེས་རབ་སྙོམས་འཇུག་པའི། །དོན་གྲུབ་གསལ་བར་བསྟན་པའི་སྒོ། །དེ་དག་ཐ་སྙད་ཡུལ་ཀུན་དེ། །ཕྱག་རྒྱའི་གནས་ཀྱིས་བརྒྱན་པར་འགྱུར། །ཡེ་ཤེས་ཆེན་པོར་རང་གནས་པའི། །མིང་ཚོགས་གཞན་ལ་བརྟེན་པ་དག །སྔགས་ཀྱི་ཆ་ཡིས་སྦྱོར་བྱེད་པས། །རང་བཞིན་བདེ་ཆེན་ཆ་བྲལ་འགྱུར། །མངོན་སུམ་སྣང་བ་ཀུན་ཏུ་ས། །དེ་དག་ཚུལ་གྱིས་རྣམ་གྲོལ་ཞིང་། །མི་གཉིས་ཡེ་ཤེས་སྟོབས་རྫོགས་པས། །ཐབས་ཀྱི་ཡན་ལག་རྣམ་པར་དོན། །མ་ནོར་ཆོ་འཕྲུལདེབཞིནཉིད། །དོན་ཀུན་མངོན་པར་བསྟན་པའི་ཚོགས། །དབང་པོའི་ཡུལ་རྫོགས་གཉིས་མེད་པའི། །བྱང་ཆུབ་སེམས་འདི་ཀུན་ཏུ་གནས། །ཀུན་ནས་སྐུ་དང་གསུང་ཐུགས་ཀྱི། 
།ཆོ་འཕྲུལ་བྱིན་རླབས་མ་འདྲེས་པ། །དེ་དག་ཐེག་པའི་མཐའ་རྣམས་ཀྱང་། །ཡོན་ཏན་སྟོབས་ཀྱིས་རྫོགས་པར་འགྱུར། །ཇི་བཞིན་རང་གི་སེམས་གནས་ཀྱང་། །སངས་རྒྱས་སྙིང་པོ་གཞི་འགྱུར་ཞིང་། །དེ་དག་མ་འགགས་རྒྱ་མཚོའི་ཆོས། །དེ་ལས་དེ་བྱུང་དེ་ཉིད་པས། །སངས་རྒྱས་ཐེག་པ་བསམ་འདས་ཤིང་། །དོན་ཀུན་གསང་བ་རྨད་དུ་བྱུང་། །ཇི་སྲིད་རྟོག་པའི་རྒྱུན་འབྲང་བ། །དེ་མཐའ་བདུད་ཀྱི་གནས་ཆེན་དེ། །ཀུན་ཏུ་རྩོལ་བས་འཇོག་པ་ཡི། །ཆོས་ཀུན་འཆིང་བ་ཆེན་པོའི་གནས། །དེ་དག་རྣམ་པར་རྩོལ་བྱེད་པས། །དེ་ཡི་རྒྱུ་མཐུན་རྐྱེན་མི་འགྱུར། །རང་བཞིན་ངང་གིས་མ་བཅོས་པའི། །མཆོག་ཏུ་བསྔགས་པའི་བདེ་བ་ཆེ། །ཀུན་ཏུ་གསང་བ་སྟོན་པའི་རྒྱུད། །ཆོས་རྣམས་རང་བཞིན་སྣང་བས་གནས། །དེ་ཡི་བྱིན་རླབས་མཐུ་ལྡན་པས། །བརྡའ་ཚིག་ཡུལ་ཀུན་འགག་མེད་ཅིང་། །ཕྱག་རྒྱའི་གསང་བ་ཀུན་སྟོན་པ། །གདག་པའི་སྒྲ་ལས་འདས་པའོ། །བསམ་བྲལ་ངོ་བོ་རྟོགས་དགའ་བ། །དེ་དག་ཕྱག་རྒྱ་ཆེན་པོའི་སྐུ། །དོན་ཀུན་ཡེ་ཤེས་རྣམ་པར་སྤྱོད། །ཐ་སྙད་གང་གིས་གང་ལ་འཇུག །དེ་དག་བརྗོད་པའི་རྟོགས་པ་དག །གནས་ཀུན་དངོས་པོར་མཚོན་བྱེད་པ། །རབ་ཏུ་གྲོལ་བའི་དོན་རྫོགས་པའོ། །རྣལའབྱོརཆེནཔོཡེཤེསཉིད། །བྱེ་བྲག་རྣམ་པར་དབྱེ་བའི་དངོས། །སྡུག་བསྔལ་ཆོས་ཉིད་ལོངས་སྤྱོད་རྒྱན། །འགྲོ་བའི་གནས་ཀུན་རྣམ་པར་དག 
།བྱང་ཆུབ་སེམས་༄༅། །དཔའི་དཀྱིལ་འཁོར་རོ། །ཕྱོགས་བཅུར་དག་པ་ལྷུན་གྲུབ་ཅིང་། །ཀུན་ཏུ་རྫོགས་པ་རོལ་བའི་ཆོས། །ཕྱོགས་བཅུར་བསྐྱོད་པ་མེད་པའི་ཚུལ། །ནམ་མཁའ་བཞིན་དུ་ཀུན་ཁྱབ་གནས། །འདི་དག་རང་གི་ཆོས་རྣམས་ལས། །དུས་ཀུན་མི་འགྱུར་བརྟན་གནས་ཤིང་། །དེ་དག་ཡུལ་བཅས་རྣམ་གྲོལ་བའི། །ཆོས་ཉིད་ཡུལ་ཅན་སྙིང་པོའི་དོན། །ཕྱོགས་དུས་ཀུན་ཏུ་མ་འགགས་པའོ། །ལས་ཀྱི་དབང་གིས་སྣ་ཚོགས་པའི། །བྱ་བ་ཆེན་པོས་གཞན་རྒྱུད་སེལ། །གཉིས་མེད་ཀུན་ཏུ་མཚུངས་པའི་ཆོས། །ཁྱད་པར་ཡུལ་ཀུན་སྟོན་བྱེད་པ། །དེ་དག་ཐམས་ཅད་མཐའ་འདིས་ནི། །ལས་ཀུན་རྒྱུད་རྣམས་དག་པར་བྱེད། །གང་ཞིག་དེར་བཅས་ཆོས་འཛིན་པའི། །དེ་ནས་ཀུན་ཏུ་སྨིན་གྱུར་ཞིང་། །དེ་དག་མ་སྤངས་གྲོལ་བའི་དབྱིངས། །དེ་ཉིད་ཡེ་ཤེས་གནས་ལས་སྐྱེས། །ལས་ཀྱི་ཐ་སྙད་ཀུན་འཇུག་པའི། །སྙིང་པོ་རང་བྱུང་ཡེ་ཤེས་ཉིད། །མི་མཐུན་སྟོབས་ཀྱིས་རྒྱས་མིན་ཏེ། །དོན་ཀུན་གསལ་བ་བསྒྲིབ་པར་བྱེད། །ཀུན་ནས་ཕྱག་རྒྱ་ཆེན་པོའི་ཚུལ། །བཙལ་སེམས་ཡུལ་བྲལ་རྫོགས་པ་ཉིད། །ངང་གིས་མ་སྐྱེས་ཀུན་སྣང་བས། །རྒྱུ་རྐྱེན་ལས་ཀུན་རྣམ་པར་དག །ནམ་མཁའི་ཡུལ་ཀུན་སྐྱེ་མེད་ཅིང་། ཁུ།་རྐྱེན་རྡོ་རྗེ་ལྟ་བུ་ལས། །ཕ་རོལ་ཕྱིན་པ་གང་དག་གིས། །སྐྱེ་དང་འཇིག་པའི་གནས་དག་པས། །གཟུགས་སོགས་ཆོས་རྣམས་ཀུན་སྣང་བས། །དེ་དག་ཚད་མེད་བརྟག་པའི་གཞི། 
།རང་བཞིན་ཡུལ་གྱིས་རྣམ་དག་པ། །བྱང་ཆུབ་སྙིང་པོ་གསང་ཆེན་ཉིད། །ཐ་དད་མིང་ཚོགས་ཀུན་སྣང་བས། །དེ་དག་ཤེས་པ་མཐའ་དང་བྲལ། །རང་བྱུང་གནས་ཀྱི་སྟོབས་ཉིད་ཀྱིས། །རབ་ཏུ་ཆེ་བའི་ཚོགས་རྫོགས་ཤིང་། །ཕྱི་ནང་ཡུལ་ཀུན་རྣམ་སྤྱོད་པའི། །གདོད་ནས་དག་པའི་ཡེ་ཤེས་སྐུ། །བྱང་ཆུབ་སེམས་ཀྱི་རང་བཞིན་ལས། །བྱ་བཙལ་རྟོགས་པར་ག་ལ་འགྱུར། །དེ་དག་མཐར་འཛིན་བསམ་གཏན་ཡུལ། །མ་བསམས་སྦྱངས་པའི་མཐར་གནས་ཤིང་། །གཉིས་མེད་འདུལ་བའི་ཕྱག་རྒྱ་ཡིས། །དོན་ཀུན་སྙིང་པོ་སྟོན་པར་བྱེད། །ཡུལ་དང་ཡུལ་ཅན་བརྟག་པའི་གཞི། །དེར་སྣང་དེ་ཉིད་དེ་དག་པས། །མ་ལུས་དོན་ཀུན་རྣམ་བརྟགས་པ། །ཕྱོགས་སུ་འཛིན་པའི་ཆ་ཡིས་ཉམས། །ཇི་བཞིན་ཆོས་ཀྱི་གནས་གནས་ཤིང་། །ཇི་བཞིན་དོན་ཀུན་སྤྱོད་བྱེད་པ། །དེ་དག་དྲན་རྟོག་ཡུལ་དང་བྲལ། །ཡུལ་ཀུན་ཕྱག་རྒྱ་སྟོན་པར་བྱེད། །མཐའ་ཡི་རྟོག་པ་ཀུན་འབྱུང་ཞིང་། །རང་གི་ཆོས་ཀྱི་གནས་རྒྱས་པ། །དེ་དག་འདྲེན་པའི་ཡན་ལག་ཏུ། །རབ་ཏུ་བརྟགས་པས་འཇོག་པར་བྱེད། །ཐམས་ཅད་ཆོས་ཀྱི་དེ་བཞིན་ཉིད། །དེ་དག་ཕྱི་ནང་ཀུན་ནས་སྣང་། །མ་འདྲེས་ཐེག་པའི་ཚུལབཞིནདུ། །གཉིསམེད་དག་པའི་དོན་ཉིད་ཡིན། །རྒྱུ་རྐྱེན་ཡན་ལག་བཅུ་གཉིས་ཀྱིས། །ཆ་ཤས་རྟོག་ཚོགས་རྣམ་སྦྱོང་བ། །དེ་དག་འདྲེན་པའི་ཡན་ལག་ཏུ། །དོན་ཀུན་བརྟགས་པས་རྣལ་འབྱོར་སྤྱོད། 
།བསམ་༄༅། །གྲོལ་ཕྱག་རྒྱ་ཆོས་ཀྱི་དབྱིངས། །རབ་ཏུ་སྦྱངས་པའི་ཡེ་ཤེས་ཀྱིས། །ཇི་བཞིན་དོན་ཀུན་གསལ་བྱེད་པས། །མི་རྟོག་ཡེ་ཤེས་ཆེན་པོའི་སྐུ། །ཆོས་ཉིད་ཕྲ་བའི་ཡུལ་རྣམས་དག །གཉིས་མེད་ཐིག་ལེ་ཆེན་པོར་སྦྱོར། །མི་མཐུན་གཉེན་པོའི་ཡུལ་ཀུན་གྱིས། །རབ་ཏུ་བརྟགས་པའི་དོན་བསྐྱེད་པས། །དེར་བཅས་མཐའ་རྣམས་འཆིང་བའི་རྒྱུ། །དབེན་པ་ཆེན་པོ་འཛིན་པ་པོ། །དེ་དག་དོན་ཀུན་བརྟགས་པའི་རྒྱུ། །དེ་ལས་ས་དང་ལམ་གྱི་ཚོགས། །ཚུལ་མཐུན་སྤྱོད་པས་གྲོལ་བྱེད་ཅིང་། །ཚོགས་གཉིས་རྫོགས་པས་མཐར་ཕྱིན་འགྱུར། །ཀུན་ཏུ་རྒྱུ་ལས་འབྲས་བུའི་ཚོགས། །ལས་ཀུན་བསྐྱེད་པས་རྣམ་རྒྱས་ཏེ། །ཐ་སྙད་མིང་བཅས་བཏགས་པའི་གཞི། །དེ་དག་རྣམ་གྲོལ་འབྲས་བུའི་ཚུལ། །བྱང་ཆུབ་ཆེན་པོའི་ཆོས་རྫོགས་པས། །སྐུ་དང་ཡེ་ཤེས་མཐར་ཕྱིན་ཅིང་། །དེ་དག་བཏགས་པའི་གནས་སྤྱོད་པ། །རང་བཞིན་ཆོས་ཀུན་ཐ་སྙད་ཉིད། །ཇི་ལྟར་ནམ་མཁའ་སྣ་ཚོགས་ཆོས། །ཡུལ་ཀུན་མཐའ་ཡས་རྣམ་པར་བརྟགས། །དབེན་པའི་གནས་སུ་རྟོག་འཛིན་ཅིང་། །བརྟགས་པས་ཆོས་ཀུན་གཞན་དུ་སྣང་། །དེ་དག་ཆ་ཤས་གཉིས་མེད་པའི། །དགེ་སྡིག་ཀུན་གྱི་རྒྱུད་སེལ་ཅིང་། །འཇིག་རྟེན་འདས་དང་འཇིག་རྟེན་པའི། །ལས་ཀུན་དམིགས་པས་འགེགས་བྱེད་པའི། །དེ་དག་མཐའ་ལས་འདས་པའི་ཆོས། །དོན་ཀུན་འབྲས་བུ་མངོན་དུ་གཉེར། 
།ཀུན་ནས་ཡུལ་གྱི་ཚོགས་རྒྱས་པས། །ཕུང་པོ་ཁམས་དང་སྐྱེ་མཆེད་རྒྱུད། །ཀུན་ཏུ་བརྟགས་པས་ཆགས་འགྱུར་ཞིང་། །དེ་ཡི་མཐར་གནས་རྣམ་སྤྱོད་པས། །དེ་དག་ཀུན་ན་གནས་པའི་ཤུགས། །འགོག་པ་ཆེན་པོ་ཡུལ་སྤོངས་ཤིང་། །ཆོས་ཀུན་གནས་དང་གནས་མིན་སྤྱོད། །སངས་རྒྱས་ཐེག་པའི་མཐའ་བཞིན་དུ། །རབ་ཏུ་སྤྱད་པས་གྲོལ་བར་འགྱུར། །མཚན་མའི་གནས་ཀུན་འགོག་མེད་ཅིང་། །མཚན་མེད་ཕྱག་རྒྱ་སྔོན་དུ་གཉེར། །མཐའ་རྣམས་ཀུན་ཏུ་འཆིང་མེད་པའི། །དོན་ཀུན་ཕྱག་རྒྱས་བསྟན་པའི་སྒོ། །དེ་དག་གི་ནི་ཡུལ་འདས་ཤིང་། །ཐ་སྙད་མིང་ལ་མི་གནས་པའི། །བདེ་དང་སྡུག་བསྔལ་བཏགས་པའི་ཆོས། །ཐམས་ཅད་ཡེ་ཤེས་འཕྲུལ་པའི་དངོས། །རྒྱུ་མཐུན་རྒྱུ་ལས་འབྱུང་འགྱུར་ཞིང་། །གནས་མི་བསྒྲིབ་པས་སངས་པའོ། །རྩ་བ་རང་གི་ལས་ཀུན་སྟོབས། །དེ་དང་རྒྱུན་གྱིས་དེར་འབྱུང་ཞིང་། །ཀུན་ཏུ་ཞེན་ཆགས་ཆོས་ཀྱི་རྒྱུན། །འདོད་པའི་དབང་གིས་ཡུལ་ཀུན་རྒྱས། །ཐ་དད་གནས་མིན་རྣམ་གྲོལ་པའི། །འདོད་ཆགས་ཆེན་པོའི་རང་བཞིན་ཉིད། །ཀུན་ནས་སྐུ་དང་གསུང་ཐུགས་ཀྱི། །ངོ་བོ་ཡུལ་ཀུན་མཐའ་འདས་པས། །ཞེ་སྡང་གཏི་མུག་ཆེན་པོ་དང་། །བྱང་ཆུབ་སེམས་ཀྱིས་རྣམ་དག་པའོ། །དེ་ལས་འདོད་ཆགས་ལ་སོགས་རྒྱུན། །ཀུན་ནས་སྣང་བ་སྐྱོད་བྱེད་ཅིང་། །དེ་དག་བདེ་བ་ཡེ་ཤེས་ཆེ། །མ་བཅོས་རྒྱུན་གྱི་ཡུལ་གནས་པའོ། །དེབཞིནཉོནམོངསཆགས་ཞེན་དང་། 
།ལས་ཀུན་༄༅། །རང་གི་མཚན་ཉིད་ཀྱིས། །རྒྱུ་མེད་རྐྱེན་བྲལ་འབྲས་བུའི་ཆོས། །རང་བཞིན་ཉིད་ཀྱིས་སྣང་བའོ། །དེ་ལྟར་ཁམས་གསུམ་ཀུན་སྦྱོད་པ། །ཞེན་རྟོག་ལས་ལ་སོགས་པ་རྣམས། །བདེ་ཆེན་ཉིད་ལས་གཞན་མ་ཡིན། །ཐ་དད་བརྟགས་པས་ཀུན་འཛིན་ཅིང་། །དེ་དག་ཚུལ་བྲལ་བདེ་བ་ཉིད། །གཟུགས་སྒྲ་དྲི་རོ་རེག་བྱའི་ཆོས། །ཡུལ་ཀུན་དེ་ཉིད་ལྷ་ཡི་ཚོགས། །ཐབས་དང་ཤེས་རབ་མཉམ་སྦྱོར་ཞིང་། །མ་འདྲེས་རོལ་པས་ལོངས་སྤྱོད་དེ། །བདེ་ཆེན་གནས་ཀྱི་དཀྱིལ་འཁོར་ཉིད། །དོན་མཐུན་གསང་བས་ཀུན་ཏུ་རྒྱས། །དེ་ལྟར་འཁོར་དང་མྱ་ངན་འདས། །ཆོས་ཉིད་དབྱིངས་ཀྱི་རྒྱན་སྣང་བས། །དཀྱིལ་འཁོར་རྫོགས་པའི་ཕྲིན་ལས་ཀྱིས། །དུས་ཀུན་ཡུལ་བཅས་མཉམ་སྦྱོར་བའོ། །ཇི་ལྟར་སྣང་བ་སྣ་ཚོགས་གཞི། །དེ་དག་ཐེག་པའི་ཚུལ་ཉིད་དེ། །རྟོག་པའི་མཐའ་རྣམས་འགགས་གྱུར་ན། །ཐེག་པའི་སྤྲོས་ཚིག་ཀུན་དང་བྲལ། །ནམ་མཁའི་ཚུལ་གྱིས་གཞན་ནས་འཇུག །དེ་དག་ཁ་དོག་དབྱིབས་ལས་འདས། །དོན་འདི་བསྟན་པའི་ཚུལ་གྱིས་ནི། །མི་རྟོག་ཀུན་ནས་བཏང་སྙོམས་ཆེ། །མཐའ་ལས་འདས་པའི་ཤེས་རབ་ཀྱིས། །ཡེ་ཤེས་ཆེན་པོའི་མཐའ་རྒྱས་འགྱུར། །ཆགས་དང་ཆགས་བྲལ་ཡུལ་དང་རོ། །དེ་དག་དམིགས་པའི་རྟོག་ལས་འདས། །མི་གནས་ཀུན་ཏུ་སྙོམས་མཛད་པས། །དོན་ཀུན་བསྟན་པའི་འབྱུང་གནས་ཉིད། 
།དེ་དག་ཟག་མེད་ཀུན་གསལ་བས ཐམས་ཅད་ཆོས་རྣམས་རྣམ་པར་འབྱེད། ཅེས་གསུངས་སོ། །རྫོགས་པ་ཆེན་པོ་ཆོས་ཉིད་བྱང་ཆུབ་ཀྱི་སེམས་རིན་ཆེན་བཀོད་པ་རྣམ་པར་དབྱེ་བའི་རྒྱུད་ལས། ཆོས་ཐམས་ཅད་ཀྱི་ཡུལ་ལས་འདས་པའི་ལེའུ་སྟེ་བཞི་པའོ།། །།དེ་ནས་བདེ་བར་གཤེགས་པ་ཐམས་ཅད་ཀྱིས། རང་བཞིན་ཀུན་ཏུ་བཟང་པོ་ཉིད། །གཉིས་མེད་ཡེ་ཤེས་སྙོམས་འཇུག་ཅིང་། །ཕྱོགས་དུས་བསྟན་པས་འཕེལ་བར་མཛད། །ཀུན་ནས་གཉིས་མེད་རྟོགས་དཀའ་བའི། །དོན་ཀུན་མཚན་ཉིད་ཡུལ་ལས་འདས། །རང་བྱུང་བྱང་ཆུབ་སེམས་ཀྱི་གཞི། །སངས་རྒྱས་བསྟན་པས་མཚོན་བྱེད་པ། །དེ་དག་ཐེག་པའི་ཚུལ་འདི་ཡིས། །གནས་ཀུན་རྒྱས་པར་གསལ་བར་བྱེད། །རང་གི་ཡེ་ཤེས་ཇི་ལྟ་བར། །རང་གི་སྟོབས་ཀྱིས་ཀུན་སྤྱོད་ཅིང་། །དེ་དག་སྒྲིབ་མེད་མ་འགགས་པས། །ཕྱག་རྒྱའི་ཡུལ་ཀུན་གཏན་ལ་འབེབས། །མཉམ་ཉིད་ཆོས་སྐུ་ཆེན་པོ་ལས། །ཐམས་ཅད་ཡོན་ཏན་མཛོད་རྒྱས་པས། །ཕྱི་དང་ནང་མེད་ཀུན་ཏུ་སྣང་། །ཡེ་ཤེས་གསང་བའི་རྫོགས་པའོ། །མཚོན་བྱ་དཔེ་ལས་འདས་པའི་དོན། །ཀུན་ཏུ་བཟང་པོའི་རོལ་པ་ཉིད། །དེ་དག་ཕྱོགས་བཅུར་མ་འགགས་པའི། །རང་བཞིན་སྒྲིབ་མེད་དཀྱིལ་འཁོར་རྣམས། །སྐུ་གསུམ་འབྲེལ་པའི་བདག་ཉིད་དེ། །ཐབས་དང་ཤེས་རབ་རྨད་བྱུང་བའོ། །དེ་ལྟར་འཁོར་བ་མྱ་ངན་འདས། །ཆོས་ཀུན་གནས་ཀྱི་རྒྱུན་འཇུག་ཅིང་། 
།དོན་ཀུན་གསང་བ་སྟོན་བྱེད་༄༅། །པའི། །མན་ངག་སྙིང་པོ་ཚོགས་པའོ། །ཐབས་དང་ཤེས་རབ་མཉམ་པར་སྦྱོར། །བྱང་ཆུབ་སེམས་ཀྱི་རྒྱུད་ཉིད་ཀྱིས། །དེ་ལྟར་ཆོས་ཀུན་གནས་མཛེས་ཤིང་། །རྟག་དང་རྣམ་པར་གྲོལ་བའོ། །ཆོས་ཉིད་ངོ་བོ་ལ་སྤྱོད་པས། །སྤྲོས་ཚིག་མཚན་མ་མཐའ་ཡས་ཀུན། །བདེ་བར་་གཤེགས་པའི་ཡུལ་བཞིན་འཇུག །འཇིག་རྟེན་མཐའ་རྣམས་ཀུན་ཁྱབ་པ། །ཟབ་མོའི་གནས་ཆེན་འདི་ཉིད་ཀྱིས། །ཐམས་ཅད་དོན་ཀུན་སྡུད་བྱེད་ཅིང་། །སངས་རྒྱས་བསྟན་པའི་ཡུལ་ལ་འཇུག །གསང་སྔགས་མིང་ཚོགས་རྣམ་སྤྲོས་པས། །མི་འགོག་རྣམ་པར་སྤྱོད་པ་ཡི། །བསྟན་པ་རྒྱ་མཚོ་སྡུད་བྱེད་ཅིང་། །དེ་དག་འདྲེན་པའི་དོན་བཞིན་སྣང་། །ཀུན་ནས་ཆོས་ཀུན་མ་འགགས་ཆོས། །མིང་ཚོགས་ཡུལ་དང་བྲལ་བ་ཡི། །ཟབ་མོ་སྔགས་ཀྱི་རྒྱུད་ལམ་ཀུན། །ཐབས་དང་ཤེས་རབ་ཇི་བཞིན་ཉིད། །རང་བཞིན་ཉིད་ནི་རྣམ་པར་དག །ཡང་དག་ཡེ་ཤེས་གནས་འཇུག་པའི། །མན་ངག་དམ་པའི་སྟོབས་ཀྱིས་ནི། །རང་གི་དོན་ཉིད་གསལ་བྱེད་ཅིང་། །ཡང་དག་སྔ་མའི་གནས་རྫོགས་པ། །ངོ་མཚར་རྨད་ཀྱི་ཡུལ་སྟོན་པའི། །དེ་དག་དེ་ཀུན་རྣམ་གསལ་བས། །ཐ་སྙད་ཆོས་ལས་ཀུན་རྟོག་ཅིང་། །མྱ་ངན་གནས་ཀྱིས་འགོག་པར་བྱེད། །གང་ནས་མ་བྱུང་གང་རྙེད་པ། །དེ་དག་དུས་གསུམ་མཉམ་པའི་དབྱིངས། །ཐ་སྙད་གནས་ཀྱི་ཡུལ་འཇུག་པས། །བསྟན་པ་རྒྱ་མཚོའི་ཆོས་རྫོགས་པའོ། 
གང་གིས་བྱང་ཆུབ་གང་ལས་སྐྱེས། །དེ་དག་གནས་བཅས་དམིགས་པའི་སྒོ། །རྒྱུ་མེད་རྐྱེན་གྱིས་མི་འཐད་ཕྱིར། །འབྱུང་འཇུག་འགགས་པ་བསྩལ་བའོ། །དམ་པའི་ཡུལ་ཀུན་ནོར་བུའི་འོད། །དཔེ་འདས་དཔེ་ཡིས་བསྒྲུབ་མེད་པ། །དག་པ་འཇིག་རྟེན་ཁམས་འབྱེད་ཅིང་། །རྣམ་པར་གྲོལ་བ་ཀུན་གྱི་གཞི། །ཀུན་ནས་བཙལ་ཞིང་བསྒྲུབ་པའི་བློས། །དེ་དག་དེ་བཞིན་མཐོང་མི་འགྱུར། །མ་འགགས་ཡེ་ཤེས་མི་གསལ་བས། །ཐམས་ཅད་བསྟན་པའི་ཆོས་རྒྱས་འབྱུང་། །རང་བཞིན་དོན་ལས་གཞན་འཇུག་པའོ། །དེ་དག་རྙེད་པའི་ཚུལ་བྲལ་ཞིང་། །མིང་ཙམ་སངས་རྒྱས་གནས་འཇུག་སྟེ། །གཟུགས་ཚོགས་ཆོས་རྣམས་མངོན་པར་བྱེད། །དེ་དག་ཡུལ་ཀུན་གཞན་ན་མེད། །མ་འགགས་དུས་རྒྱུན་འོད་གསལ་ཞིང་། །བྱང་ཆུབ་སེམས་ཀྱི་གཟུགས་བརྙན་གྱིས། །ཕྱི་ནང་ཁྱད་པར་སྣ་ཚོགས་ཆོས། །འདི་ལྟར་ལྡོངས་པའི་ཚུལ་རྣམས་ཀྱིས། །དོན་ཀུན་ལོག་པའི་གནས་སུ་འཇུག །ཐམས་ཅད་མཐའ་རྣམས་གསལ་བྱེད་པའི། །འདྲེན་པ་རྣམ་པར་འཕགས་པའི་ཚོགས། །ས་བཅུའི་ཡེ་ཤེས་གནས་སྦྱོར་ཞིང་། ཁུ་གནས་འབྲས་བུ་ཀུན་མཁྱེན་པས། །ཐམས་ཅད་ཤེས་རབ་མི་གཉིས་པའི། །སྟོན་ཀུན་གསང་བ་སྟོན་པར་འགྱུར། །མི་མཐུན་གཉེན་པོ་ཚུལ་དག་གིས། །དེར་བཅས་མཐའ་རྣམས་འགག་མེད་ཅིང་། །མཐུན་པའི་འབྲས་བུ་ཀུན་ཏུ་རྒྱས། །གོང་ནས་གོང་དུ་སྦྱོར་འདོད་པས། 
།ཚངས་པའི་༄༅། །གནས་སོགས་ཕྱེད་འཛིན་ཅིང་། །རྣལ་འབྱོར་ཐབས་མཁས་སྤྱོད་པའི་ཆོས། །དེར་བཅས་མི་གནས་ཏིང་ངེ་འཛིན། །གང་གིས་གང་ཞིག་མངོན་འདོད་པ། །དེ་དག་བསྟན་པའི་ཚུལ་ཀུན་ཀྱིས། །གཞན་པའི་ལས་ཀྱི་འབྲས་བསྒྲུབ་ཅིང་། །བྱ་མིན་སྤྱོད་པའི་རྩོལ་བཅས་པས། །དེ་ལས་ཕྱི་རོལ་ཆོས་ཀུན་སྣང་། །རང་བཞིན་ཡེ་ཤེས་གནས་ཀྱི་མཆོག །དེ་དག་ཡེ་ནས་རྫོགས་པ་ཡི། །ཆོས་ཉིད་སྙིང་པོ་ས་དང་བྲལ། །ལམ་ཀུན་བགྲོད་པ་མེད་པར་རྫོགས། །ནམ་མཁའི་མཐའ་དབྱིངས་བསམ་འདས་ཤིང་། །ཁ་དོག་དབྱིབས་སོགས་དངོས་མེད་པ། །བྱང་ཆུབ་སེམས་ཀྱི་དངོས་ཉིད་ཀྱིས། །ཡོན་ཏན་མེད་དོན་མངོན་དུ་འབྱིན། །དེ་དག་སངས་རྒྱས་བསྟན་པའི་སྒོ། །སྤྲུལ་པའི་གནས་རྣམས་ཀུན་རྫོགས་པའི། །བྱིན་རླབས་ཕྲིན་ལས་འབྲེལ་པའི་ཚུལ། །ཇི་སྲིད་གནས་ཀུན་བགྲོད་བྱེད་པའི། །ལམ་རྣམས་རྟོག་པའི་མཐའ་ཡས་ཏེ། །དེ་དག་སྙིང་པོ་གསང་བའི་གནས། །བགྲོད་མེད་མཉམ་པས་རྫོགས་པར་འགྱུར། །དེ་ལྟར་དེ་བཞིན་ཉིད་སྣང་བས། །དེ་དག་དེ་ཡི་ཀུན་སྤྱོད་དེ། །ཡུལ་ཀུན་གནས་ཀྱི་དམིགས་བྲལ་ནས། །ཟབ་མོའི་ཆ་ནས་སྤྱོད་ཡུལ་མེད། །དེ་ཉིད་བྱང་ཆུབ་སེམས་ཀྱི་རྒྱན། །མ་བྱུང་མ་སྐྱེས་འགག་མེད་པའི། །ཆོས་རྣམ་དེ་ལས་གཞན་རྣམས་སུ། །དུས་ཀྱིས་འཕོ་བ་འགྱུར་མེད་ཅིང་། །ཉོན་མོངས་ཚོགས་ཀུན་ཡེ་ཤེས་ཉིད། །དེ་ནི་སྙིང་པོགསངཆེནམཆོག 
།ཕྱིནང་དུས་ཀུན་བདེ་གཤེགས་ཀྱི། །ས་དང་ལམ་བྲལ་ཀུན་དམིགས་པས། །ཐབས་དང་ཤེས་རབ་ཕྱག་རྒྱའི་ཚུལ། །དུས་གསུམ་གཅིག་པར་འགྱུར་མེད་ཞིང་། །ངོ་མཚར་དཀྱིལ་འཁོར་ཆེན་པོ་ཉིད། །སྔོན་གྱི་དེ་དང་དུས་གཞན་གྱིས། །ཐ་སྙད་མི་རྟོག་རྒྱ་ཆེན་པོ། །འོད་དག་ཟབ་མོའི་གནས་དག་ཏུ། །འདྲེན་པ་གྲོལ་བའི་མཐུ་མཚུངས་པའོ། །དེ་བཞིན་དབྱིངས་ཀྱི་འོད་གསལ་གནས། །དག་པའི་ཡེ་ཤེས་སྒྲ་གནས་འཇུག །མེ་ལོང་ཉི་མའི་འོད་སྣང་བར། །ཐམས་ཅད་ཆོས་ཀྱི་སྟོན་པར་འགྱུར། །ཕྱི་ནང་གཉིས་ཚོགས་གནས་སྐབས་ཀྱི། །རབ་ཏུ་ཞེན་པས་མངོན་རྟོགས་ཆོས། །སྐུ་གསུང་ཐུགས་ཀྱི་དཀྱིལ་འཁོར་ལས། །བྱིན་རླབས་སྣང་བ་འགག་མེད་ཅིང་། །དུས་ཀུན་རྣམ་པར་ཞེན་པའི་བློས། །དེ་ཉིད་ཆོས་ཀྱི་ཚུལ་བྲལ་བཅས། །ཀུན་གྱིས་མཉམ་ཉིད་གཅིག་པ་ལ། །ཕྱོགས་ཀྱི་ཆ་ནས་མངོན་བརྟགས་པས། །མི་མཐུན་གནས་ཀུན་འགྱུར་མེད་པ། །རྐྱེན་དག་གློ་བུར་མཐུས་བརྟགས་པའོ། །གདམས་ངག་དམ་པའི་བདུད་རྩི་ཉིད། །གང་བྱུང་རང་གི་གནས་སུ་རྒྱས། །དེ་དག་སངས་རྒྱས་ཀུན་གྱི་མཛོད། །ཐེག་པའི་ཚུལ་འདིས་མཚོན་པར་བྱེད། །མིང་ཚིག་དགྲ་ལ་མ་བརྟེན་པར། །རང་གི་ཡེ་ཤེས་ཉམས་མེད་ཅིང་། །ཐེག་པ་མཐའ་དག་མངོན་གསལ་བ། །མ་འདྲེས་ཡོངས་སུ་རྫོགས་པ་ཉིད། །ཀུན་ནས་ཟབ་ཅིང་རྒྱ་ཆེ་བའི། །བྱང་ཆུབ་སེམས་ཀྱི་རྣམ་གྲངས་ཀྱས། 
།ཐུགས་རྗེ་ཆེན་པོ་ཉིད་༄༅། །གསལ་འགྱུར། །ད་ལྟའི་བདེ་བས་བདེ་བསྒྲུབ་པ། །དེ་བཞིན་དུས་ཀུན་མཉམ་པའི་ངང་། །ལས་ཀྱི་སྟོབས་ཀུན་རྫོགས་པའི་མཐུས། །དེ་དག་སྔོན་འཛིན་ཕྱག་རྒྱ་ཉིད། །འདི་ལྟར་རྒྱུ་དང་རྐྱེན་བཅས་པའི། །འབྲས་བུ་ཉེ་བའི་དོན་བསྒྲུབས་པས། །དེ་དག་གནས་སྐབས་དམིགས་པས་འཆིངས། །དེ་ཉིད་ཕྱག་རྒྱའི་གྲོགས་གཉིས་ཏེ། །འདི་དང་ཕྱི་མ་ཆེད་འཛིན་པས། །རྣམ་པའི་མཐའ་བཅས་སྐྱོན་ཆེན་ཉིད། །ཀུན་ནས་ཞེན་ཅིང་ལྷག་པའི་བློས། །དེ་དག་འབྲས་བུ་དེ་བཞིན་ཉིད། །ཐེག་པ་ཀུན་ལས་རྣམ་གྲོལ་བའི། །དོན་མཆོག་གསང་བའི་རྒྱུད་ཆེན་ཏེ། །དུས་གསུམ་གཅིག་པའི་རང་བཞིན་དུ། །སངས་རྒྱས་ཀུན་གྱིས་གནས་མཛད་ཅིང་། །ཕྱག་རྒྱ་གསང་ཆེན་གནས་རྫོགས་པ། །སྐུ་གསུང་གཉིས་སུ་མེད་པའི་དངོས། །འདི་ལྷར་ཀུན་ནས་མ་འགགས་པའོ། །རྣལ་འབྱོར་ཆེན་པོའི་རང་བཞིན་ལ། །ཁྱད་པར་བསྒྲུབ་པའི་གནས་མེད་ཅིང་། །དོན་མཐུན་རང་གི་སྟོབས་ཀྱིས་རྫོགས། །འདོད་པའི་མཐའ་བྲལ་ལྷུན་གྲུབ་ཅིང་། །དེ་དག་གནས་ཀྱི་ཆ་རྒྱས་པ། །ཐ་དད་མེད་ལས་ཀུན་ཏུ་སྣང་། །རྒྱུ་འབྲས་གཉིས་མེད་ཐེག་པ་ཡི། །འགྲོ་བ་རྣམས་ཀྱི་ལས་ཀུན་གྱིས། །བདེར་བཅས་གནས་ཀུན་སྤྱོད་བྱེད་ཅིང་། །ཐབས་ཀྱི་བྱ་བ་ཀུན་འཕྲུལ་པས། །སྲིད་གསུམ་ཡེ་ནས་རྣམ་པར་དག །རང་བཞིན་སྦྱོར་བར་འདོད་པའི་བློས། །མི་འགྱུར་མེད་པའི་ཆོས་སྤྱོད་ཅིང་། 
།ཐ་སྙད་གསང་ཚིག་ལྷུར་ལེན་པས། །སྣང་བའི་སྤྱོད་པ་ཚད་མེད་པའོ། །འདི་ལྟར་ཁམས་རྣམས་དག་པའོ། །སངས་རྒྱས་དཀྱིལ་འཁོར་ཀུན་རྫོགས་པས། །ཐུགས་རྗེ་སྣང་བ་རྒྱ་ཆེན་པོ། །བྱིན་རླབས་ཡུལ་ཀུན་བསྟན་པ་ཡིན། །གདོད་ནས་རྣམ་དག་བྱང་ཆུབ་སེམས། །དུས་གསུམ་ཁྱད་པར་གསལ་བ་ཡི། །ཆོས་རྣམས་རང་བཞིན་སྣང་བའི་མཐུས། །བྱིན་རླབས་གཟུགས་སྐུ་ལ་སོགས་པའོ། །འདི་ལྟར་རྩོལ་བས་མངོན་འཛིན་ཅིང་། །དམིགས་པའི་ནད་ཆེན་སྡུག་བསྔལ་གྱིས། །དེ་ལས་དེ་དག་གཞན་དུ་སྤྱོད། །བལྷས་པའི་དོན་ཀུན་འཆིང་བ་ཉིད། །རྣལ་འབྱོར་དུས་ལ་མངོན་བརྗོད་ཅིང་། །ཕྱོགས་བཅས་རྣམ་པའི་མཐའ་བསྒྲུབ་གང་། །རང་བཞིན་ཡེ་ཤེས་གནས་བྲལ་ཏེ། །ཇི་བཞིན་ཉིད་ཀྱི་དོན་ལ་སྤྱོད། །དེ་དག་འཛིན་པས་འབྱུང་བའི་སྒོ། །རབ་ཏུ་འཁྲུལ་པས་འགག་འགྱུར་ཏེ། །ནམ་མཁའི་ཆོས་ཀྱིས་གཞན་བསྒྲུབ་བཞིན། །ངེས་པའི་ལུང་ཀུན་གཙོར་བྱེད་པ། །དེ་དག་ཕྱག་རྒྱའི་གནས་འཇུག་པས། །ནམ་མཁའི་བྱ་ལམ་ཇི་ལྟ་བར། །དོན་གྱི་སྙིང་པོ་མ་གཡོས་པའོ། །ཐེག་པའི་མཐའ་རྣམས་བརྟགས་པ་ཡིས། །སྒྲོ་སྐུར་རྟོག་པའི་གནས་འཇུག་ཅིང་། །ཡང་དག་དོན་གྱི་སྙིང་པོ་ཉིད། །གཞན་པའི་གནས་ཀུན་འགྱུར་མི་སྲིད། །ཀུན་ཏུ་ཡུལ་དང་བྲལ་བ་ཡི། །ཕྱི་ནང་ཡུལ་རྣམས་ཡེ་ཤེས་དེ། །ཟབ་མོ་ཆ་ཤསཇིབཞིནདུ། །གཏན་ཚིགས་རྟོགས་ཡུལ་གནས་བཅས་ལ། 
།དེ་དག་རང་༄༅། །བཞིན་ངོ་བོས་སྟོང་། །གདོད་ནས་རྣམ་དག་དངོས་མེད་པའོ། །ཐམས་ཅད་མིང་ཙམ་མཚོན་བྱེད་པའི། །ཐ་སྙད་ལོག་པའི་སྟོབས་རྒྱས་པས། །ཏིང་འཛིན་མཉམ་པའི་ཡུལ་ཀུན་དང་། །རབ་ཏུ་ཟུང་འཇུག་སྒྲུབ་བྱེད་པའོ། །ཕྱོགས་རྣམས་ཀུན་ནས་ཆོས་མཐུན་པའོ། །དབང་བསྐུར་བྱིན་རླབས་གསང་སྔགས་དང་། །ཕྱག་རྒྱ་ཡེ་ཤེས་གསང་བ་ཉིད། །དེ་དག་གོམས་པའི་མཐུ་མཚུངས་པས། །གསང་བའི་སྐུ་གསུང་ཐུགས་མཆོག་གྲུབ། །ཡུལ་དང་ཡུལ་ཅན་ལྟོས་པའི་གཞི། །ཐ་སྙད་མིང་ལས་དོན་ཀུན་གྱི། །དེ་དང་དེར་ནི་རྣམ་བརྟགས་པས། །དེ་དག་ཀུན་འབྱུང་ཟག་པ་མེད། །ཕྱི་རོལ་དེ་བཞིན་ནང་དེ་བཞིན། །དེ་དག་གཉིས་མེད་ཡེ་ཤེས་ཉིད། །ཕུང་པོ་ཁམས་དང་སྐྱེ་མཆེད་དང་། །ཐ་སྙད་ཀུན་ཏུ་བརྟགས་པས་སྟོང་། །གཅིག་དང་དུ་མའི་རང་བཞིན་དུ། །ཐམས་ཅད་མཁྱེན་པས་ཀུན་གསལ་མཛད། །མི་ཤེས་འཁྲུལ་པ་གཅོད་བྱེད་ཅིང་། །བདེ་ཆེན་རང་བཞིན་ཀུན་གྱི་གནས། །ཀུན་ཏུ་འདི་དག་མཉམ་རྫོགས་པའི། །སྐུ་གསུང་ཡེ་ཤེས་ཆེན་པོར་སྦྱོར། །མཉམ་ཉིད་ཡེ་ཤེས་ཁྱབ་བྱེད་པའི། །ཁྱབ་བྱའི་རྫས་རྣམས་དཀྱིལ་འཁོར་དང་། །མི་ཤིགས་གསང་བའི་སྔགས་བརྗོད་པས། །སྒྲ་ཡི་བརྗོད་པའི་རྒྱུན་བཞིན་འཇུག །མི་གཡོ་བས་ནི་སྣང་བ་ཡི། །རྣམ་འཕྲུལ་དཀྱིལ་འཁོར་རྒྱན་གྱིས་མཛེས། །ཕྱག་རྒྱའི་འཁོར་ཚོགས་མཉམ་སྦྱོར་ཞིང་། 
།ཀུན་ཏུ་བསྐྱེད་མེད་ཡེ་ཤེས་ཀྱིས། །ཟབ་མོ་སྔགས་རྣམས་བརྗོད་པར་འགྱུར། །སྙིང་པོ་དམ་པ་ཡེ་ཤེས་དེ། །ཀུན་ནས་ལེན་ཅིང་འཛིན་བྲལ་བས། །མཐའ་བཞི་ལས་གྲོལ་དབུ་མ་ཉིད། །གང་དང་གང་དུ་ལྟ་བྱེད་ཅིང་། །སྤྱོད་པས་ཡུལ་ཀུན་ལོངས་སྤྱོད་རྒྱན། །མི་ཤིགས་ཐིག་ལེ་མཉམ་རྫོགས་པའི། །ས་གསུམ་རབ་ཏུ་གནོན་མཛད་ཅིང་། །ཕྱག་རྒྱ་ཆེན་པོ་ཆེ་བ་ཉིད། །ཐ་སྙད་གང་གིས་སྟོན་བྱེད་པའི། །འབྲས་བུའི་དཀྱིལ་འཁོར་མངོན་རྫོགས་པའི། །དེ་དག་ཀུན་ནས་བརྟགས་པའི་ཡུལ། །མིང་ཚོགས་སྒྲ་ཡིས་མཚོན་བྱེད་པའི། །འབྲས་བུ་མཉམ་རྫོགས་ཇི་བཞིན་དུ། །གང་དག་གང་གནས་མངོན་ཞེན་ཅིང་། །གང་གིས་གང་ལ་མཉམ་སྦྱོར་བ། །ཡུལ་ཀུན་རྣམ་པར་སྦྱོར་བྱེད་པའི། །དེ་དག་གང་དུ་མི་གནས་པའོ། །ཀུན་ནས་ལས་ཀྱིས་འཁོར་བ་ཡི། །ཆོས་ཀྱི་ཐ་སྙད་ཐ་དད་ཀུན། །མ་སྐྱེས་མི་གཡོ་མཉམ་པའི་རྒྱན། །རབ་ཏུ་བརྟགས་པའི་སྤྱོད་བྲལ་ཆོས། །ཆོ་འཕྲུལ་ཆེན་པོ་རྣམ་འཆར་ཞིང་། །རང་བཞིན་མི་གཉིས་རྟོགས་པའི་མཐུས། །དེ་དག་གནས་རྣམས་སངས་རྒྱས་ཞིང་། །རྟེན་གྱི་དཀྱིལ་འཁོར་ཀུན་སྤྱོད་པའོ། །བརྟུལ་ཞུགས་ཕྱག་རྒྱའི་བསམ་གཏན་དང་། །དྲག་ཤུལ་གནས་ཀུན་ཕྲིན་ལས་ཀྱིས། །ཀུན་ནས་མངོན་པར་སྒྲུབ་བྱེད་པའི། །གནས་སུ་བྱ་བའི་མིང་མེད་ཅིང་། །བྱང་ཆུབ་འཁོར་བ་མྱ་ངན་འདས། །སྒྱུ་མ་བདེ་ཆེན་ལྡུན་གྱིས་གྲུབ། །དེ་དག་ཡོན་ཏན་མ་འགགས་པའི། 
།གཏན་ཚིགས་ཚད་༄༅། །མས་ཀུན་བརྒྱན་ཅིང་། །ཐ་དད་རྣམ་རྟོག་ཡུལ་དག་པའི། །སྒྱུ་མ་ཆེན་པོའ་དཀྱིལ་འཁར་རྫགས། །རང་བཞིན་གཅིག་ཏུ་མ་ངེས་པས། །ཁམས་གསུམ་ས་ལས་གྲལ་བྱེད་པའི། །དོན་མཐུན་ཐེག་པ་བསམ་ཡས་པ། །དེ་དག་བྱ་བའི་སྒོ་རྣམས་ཀྱིས། །འབྲས་བུའི་ཕྱག་རྒྱ་གསལ་མཛད་ཅིང་། །ཉོན་མོངས་སྒྲིབ་ཚོགས་སྤངས་པའི་མཐུས། །ཐེག་ཆེན་ཡེ་ཤེས་སྒྲིབ་མེད་པའི། །སྣད་འདི་རྣམ་པར་གསལ་བར་འགྱུར། །སངས་རྒྱས་ཀུན་གྱི་བསྟན་པའི་སྒོ། །རྫོགས་ཆེན་བྱང་ཆུབ་སེམས་ཀྱི་མཆོག །དེ་དག་ཀུན་ནས་སྟོན་བྱེད་ཅིང་། །ཇི་ལྟར་དམིགས་པའི་རྟགས་སྣང་འདི། །རང་བཞིན་མཉམ་ཉིད་གནས་ལ་སྟེ། །བྱིན་གྱིས་རླབས་ཀྱིས་ཀུན་སྟོན་པའོ། །ཀུན་འབྱུང་རེ་རྩོལ་སྒྲིབ་ཆེན་གྱིས། །ཉོན་མོངས་གནས་ཀུན་བསྐྱེད་བྱེད་ཅིང་། །ཕུང་པོ་ཁམས་དང་བཅས་ཚོགས་བརྒྱད། །དེ་དག་ཀུན་ནས་ཆགས་པའི་ཡུལ། །མི་གཉིས་དོན་ཀུན་རྟོགས་པ་ཡི། །བྱ་བ་ཆེན་པོའི་མཐུ་རྫོགས་པས། །སྣང་འདོད་རྩོལ་ཆེན་ཀུན་འཛིན་པས། །དོན་ཀུན་གཉིས་མེད་ཐེག་པའི་མཚན། །དེ་དག་རང་བཞིན་རྣམ་སྣང་ཞིང་། །མི་རྟོག་ལྷུན་གྲུབ་བདེ་ཆེན་ཉིད། །འདི་ལྟར་ཀུན་ནས་བརྟགས་པ་ཡི། །སྒྲིབ་པའི་སྐྱོན་ཆེན་གོམས་པའི་མཐུས། །ཡུལ་ཀུན་མཚན་མར་སྐྱེད་བྱེད་ཅིང་། །དེ་དག་གནས་ཀྱིས་རྨོངས་པར་འགྱུར། །བྱང་ཆུབ་ཡན་ལག་བརྒྱད་དང་བཅས། །མཚན་བཟང་དཔེ་བྱད་